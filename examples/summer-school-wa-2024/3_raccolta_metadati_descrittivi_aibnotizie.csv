Identifier,Title,Creator,Publisher,Contributor,Date,Type,Format,Source,Language,Relation,Coverage,Rights,Description,Subject
https://aibnotizie.aib.it/eblida-a-napoli-ed-in-campania/, EBLIDA a Napoli ed in Campania,,AIB Notizie,,11 Marzo 2019,,HTML,https://aibnotizie.aib.it/,,,,CC BY-SA 4.0,"  EBLIDA, European Bureau of Library, Information and Documentation Associations) è l’Ufficio europeo delle associazioni bibliotecarie, dell’informazione e della documentazione. Fondata nel 1992, è la voce delle associazioni bibliotecarie nei contesti europei istituzionali, al Parlamento Europeo ed in altre istituzioni comunitarie. Il 4 marzo del 2019 si è riunito nella Biblioteca della Facoltà di Architettura di Napoli l’Executive Committee dell’organizzazione. Un appuntamento particolarmente importante per EBLIDA che ha formulato la sua strategia per il 2019-2022. Al termine della riunione si è svolto un incontro particolarmente fruttuoso con i direttori delle Biblioteche campane. La nuova strategia di EBLIDA, preparata da un team comprendente i membri dell’Executive Committee e il Direttore, è in continuità con quella precedente, ma anche fortemente innovativa negli obiettivi. La visione di EBLIDA prevede la creazione di una comunità di biblioteche che favoriscano la creazione di una società civile europea equa, sostenibile e bene informata. La missione di EBLIDA è offrire libero accesso all’informazione, all’educazione e alla cultura per tutti i cittadini europei e difendere gli interessi dei professionisti delle biblioteche e dell’informazione in Europa. Visione e missione sono ancora valide allo stato attuale. Rispetto alla strategia 2016-2019 cambiano invece gli obiettivi, oggi focalizzati su quattro priorità fondamentali: il livello politico, la cornice legislativa, la formazione delle politiche bibliotecarie (Policy-making), l’impatto socio-educativo delle biblioteche. Il livello politico si basa sulla diffusione di un Manifesto bibliotecario per l’Europa e su di una strategia a tutto campo prima e dopo le elezioni del 26 maggio. Il Manifesto è firmato da cinque organizzazioni rilevanti in campo  bibliotecario: PL 2030, IFLA, LIBER, SPARC Europe e, ovviamente, EBLIDA. La cornice legislativa riguarda le leggi e i decreti rilevanti per le biblioteche e, in particolare la revisione delle Council of Europe-EBLIDA Guidelines on Library legislation & policy in Europe. Fatti e situazioni bibliotecarie non sembrano rispecchiati nelle statistiche bibliotecarie, unicamente orientate verso l’uso delle collezioni e la frequenza degli utenti in biblioteca. Nuovi indicatori di carattere qualitativi dovrebbero invece valutare le attività bibliotecarie orientate all’inclusione sociale, all’alfabetizzazione e alle attività non formali di apprendimento. E’ questo il focus dello Strand 3 del Piano Strategico. Infine lo Strand 4 riguarda il progetto “Impara ciò che vuoi, ci pensa la biblioteca”. Vi è oggi una grande quantità di materiale educativo in accesso aperto (MOOCs, Tutorials) che non sembra però essere registrata adeguatamente nei cataloghi delle nostre biblioteche. Il “mercato” delle pubblicazioni di carattere educativo è ancora in una fase pre-competitiva e le biblioteche possono svolgere un ruolo importante in questo settore. L’incontro con direttori e responsabili delle biblioteche campane è stato aperto da un breve intervento di Ferruccio Diozzi che ha presentato “forze e debolezze” del sistema bibliotecario campano ed il ruolo dell’AIB. Si è poi sviluppato un ampio dibattito sulle tematiche affrontate con la partecipazione di Rosa Maiello, Rita Introno, Cinzia Martone, Francesco Mercurio, Raffaele De Magistris, Roberto Delle Donne, Maria Rosaria Califano,  Tiziana Grande, Giuseppe De Nitto, Stefania Castanò. In particolare i presenti  hanno mostrato interesse, tra l’altro,  per gli Strand 2 e 4 del nuovo Piano Strategico di EBLIDA sulle nuove legislazioni italiane di carattere regionale e sui  progressi di “Impara ciò che vuoi, ci pensa la biblioteca” sviluppato nel  catalogo SHARE delle biblioteche universitarie dell’Italia meridionale. Giuseppe Vitiello <g.vitiello@KB.nl> ","
 AIB, AIB Campania, EBLIDA "
https://aibnotizie.aib.it/biblioteche-oggi-trends/,“Biblioteche oggi Trends” e accesso alla conoscenza,,AIB Notizie,,16 Novembre 2015,,HTML,https://aibnotizie.aib.it/,,,,CC BY-SA 4.0," Lo scorso 7 ottobre si è svolto un seminario di aggiornamento presso la Biblioteca Sormani di Milano, dedicato alla nuova rivista “Biblioteche oggi Trends” e al tema su cui si è focalizzato il primo numero (1/2015), ossia “L’accesso alla conoscenza. Quale ruolo per le biblioteche”. Nata dalla volontà di posizionarsi meglio nell’ambito dei periodici di biblioteconomia, con un’apertura internazionale e interdisciplinare, questa rivista semestrale si propone di indagare le nuove tendenze (“Trends”) bibliotecarie; il sottotitolo contiene l’espressione “studi e ricerche”, a indicare l’approccio scientifico di una rivista di approfondimento non accademica ma rivolta ai bibliotecari (anche se una pubblicazione con questo orientamento non esclude interesse da parte dell’ambiente universitario), attribuendo alla biblioteconomia un compito di conoscenza applicata alla realtà delle biblioteche. Ogni fascicolo della rivista avrà un taglio prevalentemente – ma non esclusivamente – monografico: il secondo numero affronterà le forme della lettura, in rapporto sia alle motivazioni per cui si legge, come studio e intrattenimento, sia al formato, cartaceo o digitale, di ciò che si legge; il terzo numero sarà dedicato all’utenza – includendo in questo termine non solo il pubblico effettivo ma l’intera comunità di riferimento – vista come risorsa. Sul nuovo periodico sono pubblicate rassegne bibliografiche ma non recensioni, che continueranno invece a comparire su “Biblioteche oggi”. È stato inoltre sottolineato che “Biblioteche oggi Trends” aspira a diventare nel suo ambito ciò che già è la rivista d’origine, ossia una comunità di persone desiderose di collaborare e scambiarsi punti di vista. Biblioteca Sormani – Milano (foto dell’autrice) Il direttore del Settore biblioteche del Comune di Milano (nonché ex presidente dell’AIB), Stefano Parise, ha introdotto l’incontro che si colloca nell’ambito della rassegna “BookStories. Conversazioni sul futuro della lettura“. A seguire, gli interventi del direttore di “Biblioteche oggi” Massimo Belotti e di Giovanni Solimine, direttore della nuova testata, volti a delinearne origine e caratteristiche. L’intervento di Anna Galluzzi (Biblioteca del Senato) si è distinto per chiarezza dell’esposizione e delle slides associate, di cui segnalo alcuni punti chiave: biblioteca come realtà locale attiva in una rete globale; articolazione della mission delle biblioteche e livelli di azione; esigenza di ricongiungere biblioteca fisica e digitale, dimensione locale e globale; caratteristiche essenziali di semplicità, visibilità, partecipazione e inclusività da declinare sia sul piano fisico che in rete; minacce interne ed esterne. Sia le slides che l’articolo si chiudono con alcune raccomandazioni, non esposte durante l’incontro per mancanza di tempo. L’intervento di Maurizio Vivarelli (Università di Torino) si basava sulla questione del significato di conoscenza e, senza pretendere di dare una risposta esaustiva, ha presentato una word cloud per mapparne il significato; ha rilevato la moltiplicazione delle identità della biblioteca, intesa non più solo come luogo fisico, ma anche come uno o più spazi digitali, ad es. la pagina Facebook; ha evidenziato la necessità di governare tale complessità rendendola semplice, magari affidandosi alla network science; usando un software chiamato Circus, adatto alla visualizzazione unitaria di ambienti sfrangiati, ha mostrato come nel network della conoscenza la biblioteconomia si colloca tra scienze umanistiche, sociali, ingegneristiche e tecnologiche, in una posizione nettamente periferica, precisando però che le reti sono solide; ha sostenuto che il concetto di collezione, non più riguardante solo le raccolte fisiche, va ripensato in relazione ai diversi contesti informativi nei quali si situa l’identità ormai frammentata della biblioteca: la collezione va presentata in modo diverso nell’OPAC, nella pagina Facebook, in altri ambiti. L’architetto Marco Muscogiuri ha parlato di inclusività, facilità d’uso e accessibilità semantica delle biblioteche, principalmente, ma non esclusivamente, dal punto di vista architettonico. Ha evidenziato come progetti congegnati o localizzati male minano la capacità inclusiva della biblioteca; ha spiegato che l’inserimento di funzioni non bibliotecarie – come spazi per coworking o per makers – in diverse realtà del settore ne aumenta l’attrattività; ha citato come esempi positivi i Library Parks di Medellin e Rio de Janeiro, centri culturali sorti nei pressi delle favelas, nonché gli Idea Store di Londra, che ispirandosi al codice semantico dei centri commerciali hanno attratto utenti estranei alle biblioteche tradizionali; tra gli aspetti relativi alla facilità d’uso ha citato la semplicità dei percorsi, che non devono richiedere una segnaletica ridondante. La presentazione era corredata da slides con immagini di suggestive architetture bibliotecarie. In conclusione è stato ricordato il prossimo Convegno delle Stelline che si terrà il 17 e il 18 marzo 2016 e sarà dedicato ai bibliotecari al tempo di Google. Se nel 2015 il tema è stato la digital library, l’anno prossimo sarà il digital librarian, di cui si considereranno profili, competenze, processi formativi. [Le pagine web citate sono state consultate: 11-11-2015]  Cristina Buscaglia – Milano ","
 Biblioteche oggi, conoscenza "
https://aibnotizie.aib.it/parliamone-in-biblioteca-aib-11-incontro-le-biblioteche-social-sono-fake-news/,“Parliamone in Biblioteca AIB” – 11° incontro:  Le biblioteche social sono fake news?,,AIB Notizie,,23 Novembre 2019,,HTML,https://aibnotizie.aib.it/,,,,CC BY-SA 4.0," Siamo al’undicesimo appuntamento di Parliamone in Biblioteca AIB e questa volta l’oggetto della nostra conversazione  è un libro che offre la possibilità di riflettere sul futuro delle biblioteche. Il volume, dal titolo Una panoramica sulla biblioteca pubblica d’oggi, è stato scritto da Greta Lugli ed è il frutto della sua tesi di laurea magistrale e della esperienza come volontaria nel servizio civile in una biblioteca.  L’autrice, che si occupa di cinema, ha voluto approfondire il tema delle biblioteche come se volesse girare un film e quindi offrirne una panoramica. Laureata in Cinema, Televisione e Produzione Multimediale, in questo volume rivisita in chiave saggistica la propria tesi di laurea magistrale dal titolo Diversamente Biblioteche: Social Networks, Prosumers e Biblioteca Partecipata nel Web 2.0. Così, nell’ introduzione, la  Lugli spiega: “….questo libro non vuole fornire una visione esaustiva della biblioteca pubblica odierna, quanto piuttosto proporre un quadro d’insieme che esamini le novità più interessanti che ne hanno cambiato il volto. Una rassegna dei cambiamenti in atto verso la sempre più pervasiva era 2.0. L’immagine che ne risulta è quella di una biblioteca social, partecipativa, che muta le sue dinamiche per restare al passo coi tempi. La scelta del titolo è stata ardua, ma in mio soccorso è venuto un vocabolo preso in prestito dal mio percorso di studi cinematografico: la panoramica, una veduta d’insieme…..” A seguito della sua esperienza, l’autrice riscontra che le biblioteche non sono dei luoghi polverosi e antichi, ma  spazi dinamici in cui  l’utente soddisfa una serie di esigenze non solo legate soltanto al prestito di un volume. Le biblioteche offrono una serie di servizi e sono luoghi “fatti di persone, attività, volumi, dvd, cd musicali, postazioni computer, laboratori, eventi e corsi di ogni tipo”. Le biblioteche sono ormai dei luoghi dinamici e pieni di vita. Per favorire un processo di modernizzazione e cambiamento, in cui è necessario che i bibliotecari siano in grado di usare con dimestichezza le risorse della rete e creare le condizioni per utilizzarle, è necessario una azione pianificata di ampio respiro. Vi sono già degli esempi virtuosi, come tessere di fidelizzazione con punti per gli utenti, orari di aperture più lunghi o allo scopo di avvicinare maggiormente i nativi digitali, la promozione del  prestito dei device. Il cammino di una biblioteca verso il mondo social è già iniziato e tutte queste iniziative rendono le biblioteche luoghi vivaci, contribuiscono alla promozione della lettura e a far capire, anche al lettore più pigro che leggere è un’ attività gratificante e coinvolgente. L’incontro, introdotto dalla Presidente di AIB Lazio Chiara De Vecchis e condotto da Gabriele Romani della Biblioteca della Fondazione FS Italiane, ha riscosso molti apprezzamenti soprattutto dagli ascoltatori più giovani che si sono potuti ritrovare in una realtà più adatta alle loro esigenze. Greta Lugli, Una panoramica sulla biblioteca pubblica d’oggi. Brescia:  Temperino rosso, 2019. Paola Maddaluno ","
 biblioteca social "
https://aibnotizie.aib.it/parliamone-in-biblioteca-aib-10-incontro-libri-in-guerra-editoria-e-letture-per-i-soldati-nel-primo-novecento/,"“Parliamone in biblioteca AIB” 10° incontro: Libri in guerra, editoria e letture per i soldati nel primo novecento",,AIB Notizie,,10 Ottobre 2019,,HTML,https://aibnotizie.aib.it/,,,,CC BY-SA 4.0," La Biblioteca AIB ha tenuto il 30 settembre scorso il suo decimo incontro di “Parliamone in Biblioteca” in presenza di Vittorio Ponzani, vice presidente AIB e Chiara De Vecchis, presidente AIB Lazio presentando il libro Libri in guerra: editoria e letture per i soldati nel primo novecento  (Mimesis/Libricolae, 2019) Nella presentazione, cui ha partecipato la dott.ssa Flavia Bruni dell’ICCU, l’autrice, la prof.ssa Loretta De Franceschi docente di Storia dell’Editoria e di Bibliografia presso l’Università di Urbino, ha affermato che con questo libro si è voluto riscoprire il ruolo della lettura durante la prima guerra mondiale. Il volume, che si divide in due parti, mette in luce in primis l’attività editoriale di quel periodo di natura propagandistica e di sostegno alla scelta interventista, mentre nella seconda parte del libro si analizza il ruolo della lettura come fonte di aiuto psicologico ai soldati. Il lavoro di ricostruzione di quel periodo è stato lungo perché non sempre sono stati conservati gli archivi dell’epoca e per di più alcune notizie sono piuttosto frammentate. Comunque è stato molto importante poter leggere le lettere dei soldati e rendersi conto delle loro necessità. Una delle principali novità della Grande Guerra è costituita dalla nuova presenza delle donne che si affermano sempre più nella società civile in sostituzione degli uomini al fronte. Nel mondo bibliotecario si affermano le prime due donne nel ruolo di bibliotecario – Ada Sacchi Simonetta a Mantova e Zaira Vitale ad Alessandria contemporaneamente a scrittrici come  Ada Negri. Ma la necessità di leggere proviene anche dal fronte: dalle lettere dei soldati, che nella grande maggioranza hanno una bassa scolarizzazione, si coglie la richiesta di poter leggere e di ricevere libri. Nascono dei comitati locali, promossi anche dai bibliotecari, per raccogliere volumi da spedire al fronte, in cui molto spesso sono le donne ad essere le principali artefici. In generale i soldati vogliono leggere cose leggere e brevi, ma vogliono anche continuare lo studio e quindi richiedono manuali di competenza tecnica. Non da ultimo sono richiesti manuali di medicina ed infermieristica utili per il soccorso. Ed è forse questo uno degli aspetti che più colpisce del volume, in quanto in un paese come l’Italia, dove ancora oggi si legge molto poco, in quel determinato periodo storico di crisi, i soldati e loro famiglie ricorrevano alla lettura per sopperire a necessità pratiche ma anche per ricevere un conforto psicologico. Nel dibattito che è seguito, in presenza anche del prof. Alberto Petrucciani, si è discusso sul cambiamento del ruolo delle donne e sull’importanza della lettura nonostante le difficoltà della guerra. Il volume quindi non è solo la fotografia di un momento storico ma rileva degli aspetti sociali poco conosciuti e che inducono il lettore a specifici approfondimenti. Paola Maddaluno paola.maddaluno@tiscali.it ","
 Prima guerra mondiale "
https://aibnotizie.aib.it/parliamone-in-biblioteca-aib-8-incontro-irene-ranaldi-passeggiando-nella-periferia-romana-la-nascita-delle-borgate-storiche/,"“Parliamone in Biblioteca AIB” 8° Incontro:  Irene Ranaldi, Passeggiando nella periferia romana: la nascita delle borgate storiche",,AIB Notizie,,18 Aprile 2019,,HTML,https://aibnotizie.aib.it/,,,,CC BY-SA 4.0," “Parliamone in Biblioteca AIB” 8° Incontro:  Irene Ranaldi, Passeggiando nella periferia romana: la nascita delle borgate storiche L’autrice, una sociologa alla ricerca delle origini di un territorio, le sinergie che si intrecciano tra le biblioteche e il territorio: ecco, in estrema sintesi, l’argomento dell’ ottavo incontro “Parliamone in biblioteca” che si è tenuto presso la biblioteca AIB lunedì 8 aprile  scorso. Erano presenti Irene Ranaldi, autrice del volume Passeggiando nella periferia romana: la nascita delle borgate storiche, Iacobellieditore, Lucia Vitaletti, responsabile della biblioteca del Comune di Roma – San Basilio e  Desirée de Stefano della Biblioteca Nazionale Centrale. Dopo i saluti della Presidente di AIB Lazio Chiara De Vecchis, si è dato spazio all’autrice che ha  illustrato il suo volume. Irene Ranaldi, sociologa e giornalista,  ha fondato una associazione chiamata “L’Ottavo Colle” (www.ottavocolle.com )che organizza visite guidate nella periferia romana. Il volume prende in esame, dedicando a ciascuna un capitolo, le 12 borgate storiche romane, nate con il piano regolatore del 1935 e progettate dall’architetto Piacentini, volute fortemente dal regime  fascista per sanare situazioni di invivibilità del centro storico ma con la determinazione di spostare i ceti sociali popolari  in periferia. Le borgate, rivisitate da film e libri di autori rilevanti come Pasolini, Moravia e Morante, hanno suscitato l’interesse della scrittrice che ha deciso di organizzare degli itinerari in questi luoghi, spesso partendo dalla biblioteca della borgata. L’autrice ha dunque  illustrato lo specifico della periferia romana, scenario di lotte sociali e contestazioni a partire dalla Resistenza sino agli anni di piombo e che  oggi si intreccia con lo sviluppo della street art Da parte sua Lucia Vitaletti, come responsabile di una biblioteca comunale in una di queste borgate, ha sottolineato che le 39 biblioteche di Roma Capitale, riunite sotto l’istituzione di biblioteche di Roma,  abbiano una vitalità diversa in base al contesto territoriale ma anche alcuni punti in comune:  tutte ospitano studenti universitari che hanno bisogno di spazi per studiare; questa necessità è sentita sia al centro che in periferia e rivela  come la carenza di aree dedicate allo studio nelle università sia diffusa. Inoltre le biblioteche in periferia, alcune  nate dagli spazi occupati precedentemente dai centri culturali, ospitano e fanno regolarmente rete con le associazioni territoriali, offrono attività varie come proiezioni di film e, in generale, tutte si confrontano con le necessità del contesto. Infine  Desirée  De Stefano ha sottolineato quanto verificato nei  suoi studi di dottorato sull’impatto sociale delle biblioteche che colmano il vuoto dei servizi sul territorio e sui bibliotecari che, con le loro competenze, sopperiscono a molte lacune, facendo ponte tra scuole, associazioni e cittadini. Una riflessione dell’autrice, maturata nella sua consuetudine con le borgate, l’ “ottavo colle”, è quella per cui  lo spirito dei costruttori di quell’epoca era comunque caratterizzato da una maggiore responsabilità sociale tale da rendere, almeno in partenza, quei luoghi vivibili e umani. Anche per questo ha chiesto ai presenti, che hanno accolto con favore l’invito, a partecipare alle sue passeggiate per verificare ed approfondire.   Paola Maddaluno   ","
 Biblioteche e periferie, Borgate romane, Roma "
https://aibnotizie.aib.it/parliamone-in-biblioteca-aib-9-incontro-la-biblioteca-e-per-tutti/,“Parliamone in biblioteca AIB” 9° incontro:  La biblioteca è per tutti?,,AIB Notizie,,25 Giugno 2019,,HTML,https://aibnotizie.aib.it/,,,,CC BY-SA 4.0," La biblioteca AIB chiude la sua stagione di incontri con un libro scritto da un autore di eccellenza, il prof. Giovanni De Domenico e con due commentatori di pari livello, il prof. Giovanni Solimine e il prof. Alberto Petrucciani. Quest’ultimo,  considerato il “giardiniere” delle Biblioteca AIB perché con il suo impegno è stato tra i primi attori della crescita della struttura,  ha evidenziato come il libro oggetto del 9° incontro dal titolo:  “Organismo vivente”. La Biblioteca nell’opera di Ettore Fabietti, rappresenti un volume della serie dedicata ai grandi bibliotecari come Crocetti, Casamassima e Camerani. Il volume  non vuole essere la celebrazione di un intellettuale ma  offrire degli spunti di riflessione su come Ettore Fabietti sia riuscito con il suo impegno ad organizzare le biblioteche popolari milanesi e progressivamente abbia contribuito anche ad organizzare una biblioteca destinata all’intera collettività. L’uomo deve essere apprezzato perché, nonostante avesse solo la licenza elementare, intuisce la necessità che la cultura diventi uno strumento di crescita per l’individuo. Nel suo percorso di bibliotecario trova appoggio in una moglie intellettuale e poliglotta che lo aiuta nel tenere relazioni. Il Fabietti capisce l’importanza, per esempio della classificazione,  dapprima ne inventa una sua personale per poi scoprire la Dewey e farla propria. nella sua attività. Inoltre, partendo dalle biblioteche popolari e cogliendo l’importanza delle biblioteche pubbliche dei contesti anglossassoni, si fa sostenitore delle cosiddette biblioteche per tutti. Redige un catalogo di libri che, secondo la sua opinione, devono essere necessariamente presenti nelle collezioni di tutte le biblioteche e questo tipo di bibliografia diventa la pietra miliare dell’organizzazione di un sistema bibliotecario. In aggiunta Fabietti rileva l’importanza di una biblioteca centrale dal ruolo diversificato rispetto alle biblioteche periferiche che  devono avere a disposizione letture ben precise e possedere anche dei quotidiani perché possono contribuire alla informazione degli utenti. Questo processo organizzativo, secondo Fabietti, avviene anche grazie alla competenza e alla conoscenza professionale del bibliotecario che aiuterà il lettore a scegliere le sue letture e a contribuire ad un progetto di trasparenza, in cui le nuove accessioni della biblioteca saranno prontamente evidenziate. Nell’insieme  il lavoro di Fabietti ha influito sullo  sviluppo delle biblioteche in età contemporanea e alcune sue intuizioni,  nate anche dall’esperienza concreta di chi, in prima persona, con un basso livello di scolarizzazione, grazie alla lettura dei libri, era riuscito a progredire, sono alla base di molti processi della moderna biblioteconomia. L’incontro si è concluso con l’apprezzamento dei molti presenti e con i saluti della Presidente di AIB Lazio Chiara De Vecchis che  ha dato a tutti appuntamento a dopo l’estate. Giovanni Di Domenico, «Organismo vivente». La biblioteca nell’opera di Ettore Fabietti. Roma: Associazione Italiana Biblioteche, 2018. ISBN 978-88-7812-266-6   Paola Maddaluno paola.maddaluno@tiscali.it ","
 Biblioteche pubbliche, Ettore Fabietti "
https://aibnotizie.aib.it/quando-si-comincia-si-e-gia-a-meta-strada-per-la-storia-di-una-collana-editoriale-di-qualita/,“Quando si comincia si è già a metà strada.” Per la storia di una collana editoriale di qualità,,AIB Notizie,,26 Giugno 2019,,HTML,https://aibnotizie.aib.it/,,,,CC BY-SA 4.0," Raimondo Di Maio è da molti anni un brillante libraio ed editore napoletano, ben noto per la  Libreria Dante & Descartes ma anche per la sua attenzione ai libri di piccolo formato. Nella linea che abbiamo inaugurato per “AIB Notizie”, di confronto con  rappresentanti delle famiglie professionali a noi vicine, ospitiamo con grande piacere un suo intervento su una particolare collana editoriale.  “Quando si comincia si è già a metà strada”. Con questo adagio salutiamo il progetto bibliografico e bibliofilo ”Collane”, nato con l’intenzione di raccontare e documentare la memoria delle collane  editoriali,  ricostruendo le esperienze e le scelte intellettuali, individuali o collettive, capaci di inventare quei contenitori-guida di idee e progetti che sono appunto le “collane” nell’editoria moderna. La SimOn di Siena inaugura la collana, affiancando la precedente impresa altrettanto meritoria chiamata “Editori”, con l’affascinante ricostruzione de “La zattera. Bompiani (1942-1945)” di Fabrizio Mugnaini  (prefazione di Alberto Cadioli, pp. 78 con 51 riproduzioni, copertine e sovra copertine, a colori nel testo € 15,00). “La zattera” fu ideata da Cesare Zavattini e pubblicata nel 1942 da Valentino Bompiani con l’inusuale piccolo formato in 24°. E’ bene ricordare come le dimensioni del libro moderno sono determinate dal formato del foglio di carta impiegato che viene piegato più volte su se stesso, dando origine al fascicolo contenente fogli. Così la collana “La zattera”, che doveva far risparmiare carta, piegava un foglio 24 volte, corrispondente a 48 pagine, per un’altezza di 13 centimetri e  una larghezza di 8. Il “rimpicciolimento” del formato e dei caratteri era stato imposto dalle difficoltà dell’economia di guerra, un momento storico terribile quando  mancava il pane da mangiare e la carta per stampare e presto il Paese sarebbe stato tagliato in due. Di quegli anni un altro grande editore Giulio Einaudi, nei Frammenti di memoria (1988) ricordava: “Sin dall’inizio della mia attività, diedi quindi grande importanza alla qualità della carta, e con dolore durante la guerra fui costretto a usare carta di pasta di legno, carta che col tempo sarebbe ingiallita…”. Allora l’uscita dei libri era spesso accompagnata  da un “Avviso”, un foglietto o un timbro – così Frassinelli o Mondadori –,che giustificava al pubblico l’impiego di carta di pessima qualità, non nivea né duratura. Il geniale  Zavattini, collaboratore di Bompiani, suggerì l’annuncio: “Amico lettore non ti meravigliare se vedrai i nostri libri impropriamente rimpiccioliti. Siamo in guerra e la carta scarseggia”. Concetto proposto nuovamente dallo stesso Bompiani, il 19 giugno 1942, nel comunicato stampa, riportato nel volume di Mugnaini, dove dichiara: “Tutto è subordinato alle necessità del paese in guerra; anche i libri”. Bompiani fu geniale perché,  come eccellentemente racconta Mugnaini, riuscì a trasformare la necessità in virtù e le difficoltà in un’opportunità di qualità. Lanciò novità letterarie traducendo autori nuovi e sistemò quelli già apparsi, gli italiani, con ripensamenti e un nuovo ordine dei volumi. Tutte informazioni registrate da Mugnaini  che dedica un’ampia e puntuale scheda a ciascun libro. Vogliamo dire che rimpicciolire il formato rimandava alla portabilità del libro come già avvenuto con la sorprendente edizione dei “Breviari intellettuali” dell’Istituto Editoriale Italiano di Umberto Notari, elegante collana nata nel 1915 con il suggerimento di tenere il libro in tasca o nella giberna. E Bompiani,  allo stesso tempo,  seppe scrutare il futuro, perché fu consapevole di star inaugurando, per l’Italia, l’archetipo del nuovo libro tascabile. Con audacia pensiamo che probabilmente in quegli anni si compì il lungo viaggio del libro moderno, che da mezzo del sapere e strumento professionale diventava finalmente centro della vita moderna e inseparabile compagno di viaggio del lettore. Nell’articolo del critico letterario Pietro Trompeo (Il libro nel sacco, 6 ottobre 1946, “Il Nuovo Corriere della Sera”), leggiamo: “Negli anni scorsi (e non è ancora dappertutto finito), quanti degli uomini cui i libri sono un alimento necessario, sloggiando o fuggendo all’improvviso, dovettero scegliersi, fra tutti, un libro solo da ficcare in valigia o nel sacco o in tasca?”  E nella documentata storia dei Manuali Hoepli, Alessandro Assirelli, racconta che nel dopoguerra i manuali pratici e teorici, divennero talmente popolari da condizionare i sarti a cucire le tasche esterne delle giacche maschili nella misura undici per sedici cm. in modo da contenere un manuale. ​Fabrizio Mugnaini ha dunque il grande merito di conoscere e saper raccontare con stile chiaro la storia dei 24 libri, tanti furono quelli pubblicati nella collana in 24°, italiani e stranieri, editi e inediti. Si chiude questo libro sicuri di aver appreso la storia di un fantastico progetto editoriale: “La zattera” sembra diventata un po’ un’Arca, come ben documentato dall’autore di questo interessante segmento di storia di libri nell’epoca del diluvio informatico e Mugnaini ha saputo usare la modalità di chi ha scritto una storia ritenendola importante non per sé, ma in sé, offrendola a noi forse pochi, ma molto fortunati lettori di oggi.   Raimondo Di Maio ","
 collane, libri di piccolo formato "
https://aibnotizie.aib.it/1249-biblioteca-amatrice-origami/,“Una finestra sul mondo”.  La biblioteca di Amatrice e le bibliografie su Origami,,AIB Notizie,,31 Maggio 2017,,HTML,https://aibnotizie.aib.it/,,,,CC BY-SA 4.0," La rubrica “Dalla biblioteca di Amatrice” su Origami Dal numero 63 (2-8 febbraio) di Origami, settimanale del quotidiano La Stampa, è iniziata una collaborazione tra la biblioteca di Amatrice (biblioteca comunale Giovanni “Gianni” Fontanella) e il suo bibliotecario, che è chi vi scrive, finalizzata a elaborare una bibliografia tematica sulla base dell’argomento di volta in volta affrontato dal periodico. La notizia è rilevante per il mondo bibliotecario e quindi per questa pagina sotto due diversi punti di vista. Il primo, il più importante, per la solidarietà e l’attenzione riservata alla biblioteca di Amatrice. Già dal numero 59, quindi un mese e mezzo prima, in occasione del Natale 2016, Origami aveva dedicato l’intero numero ad Amatrice e alla sua biblioteca, dimostrando una grande sensibilità verso il servizio bibliotecario in un piccolo paese di montagna di 2600 residenti. La biblioteca di Amatrice, maggio 2017 Non posso che ringraziarne tutto lo staff del settimanale, in particolar modo il suo direttore, Cesare Martinetti, e la redattrice Laura Aguzzi. È chiaro che la biblioteca di Amatrice è un simbolo delle biblioteche e dei centri culturali distrutti dai 9 terremoti che hanno colpito il centro-Italia tra il 24 agosto e il 18 gennaio, ma è anche è un simbolo nazionale delle biblioteche dei piccoli comuni, che pur non avendo grandi disponibilità di risorse – come sempre, del resto, quando si parla di biblioteche – riescono ugualmente a sviluppare un accettabile servizio. C’è, inoltre, un secondo punto di vista, secondo me, che merita di essere posto all’attenzione di questa pagina e che va aldilà della solidarietà verso la biblioteca di Amatrice, ed è la possibilità che si è data a un bibliotecario di elaborare delle bibliografie tematiche di settimana in settimana su un periodico che tratta l’attualità attraverso i libri. Dalla rivoluzione russa (n. 63 di Origami) all’italianità (n.80) passando per l’Europa (n. 66), i vaccini (n. 67), il ‘77 e la contestazione (n. 69), la nave scuola Amerigo Vespucci (n. 74), etc. di volta in volta è stata preparata una bibliografia ad hoc, attingendo ai dati del servizio bibliotecario nazionale (Sbn), al nuovo soggettario della biblioteca nazionale centrale di Firenze, alle classi Dewey e ai diversi patrimoni bibliografici e catalografici facilmente reperibili on-line. Senza entrare nei tecnicismi che sono alla base dell’elaborazione delle bibliografie, mi sembra però interessante far notare che forse potrebbe essersi aperta una nuova strada per i bibliotecari. Voglio dire, in altre parole, che né nei quotidiani, né nei settimanali nazionali, né nei supplementi specifici relativi alla lettura e al libro a me sembra scorgere bibliografie ad hoc su singoli temi; eppure, con i dati reperibili on-line, muovendosi, consapevole dei loro limiti, tra le banche dati che quotidianamente un bibliotecario consulta, non sembra difficile per ogni argomento, anche quello apparentemente più spigoloso, approntare una bibliografia ad hoc, debitamente argomentata. Certo, scrivere per i giornali non vuol dire scrivere per l’istituzione rappresentativa della nostra categoria. Il giornalista, avendo come suo imprescindibile obbligo quello di interessare il lettore, qualche piccola libertà se la può, anzi se la deve prendere, e in genere andrà a premiare quei testi che incuriosiscono e stimolano un primo approfondimento da diverse visuali; una bibliografia ufficializzata Aib richiederebbe sicuramente precisazioni che il taglio e lo spazio giornalistico non possono permettere, ma le due cose non si escludono a vicenda, tutt’altro direi. Chi più del bibliotecario, che per mestiere è abituato a mettere in relazione i testi dei diversi patrimoni catalografici e bibliografici è in grado di trovare in mezzo a tante pubblicazioni quelle che possono sensibilizzare i lettori su un determinato tema tornato improvvisamente d’attualità? Cesare Martinetti, direttore di Origami, con una copia della rivista “L’’incontro di Origami con Sergio Serafini” – ha dichiarato il direttore Cesare Martinetti – “non è avvenuto per caso, ma per una nostra precisa ricerca di un tema e di una persona che ci consentisse di raccontare un’Italia bella e nascosta colpita e ferita da un evento drammatico come il terremoto. Cercavamo un testimone, una persona vera, viva, radicata, attenta, ricca di una rete di rapporti umani, sociali e culturali. È così che abbiamo incontrato Sergio Serafini, cui abbiamo chiesto prima un diario di quanto era avvenuto intorno alla biblioteca di Amatrice dal giorno del sisma a Natale. Il nostro voleva essere un modo di raccontare attraverso un testimone la vita di un comune che, tra i tanti colpiti, è diventato simbolo di una comunità che non si piega di fronte alle avversità. Poi, grazie alla disponibilità e alla sensibilità di Sergio, abbiamo pensato di proseguire la collaborazione dando un titolo alla sua rubrica. Molto semplicemente: “dalla biblioteca di Amatrice”. La cura e la dedizione di Sergio hanno fatto il resto. Le biblioteche possono vivere se sono finestre sul mondo, non importa dove si trovano e quanto sono grandi, conta l’apertura, lo scambio, la disponibilità e la passione dei bibliotecari che come Sergio Serafini, appartengono per forza e per amore all’Italia migliore”. Una finestra sul mondo. Una finestra sul mondo che si può esprimere anche attraverso una bibliografia preparata ad hoc.  Sergio Serafini. Bibliotecario presso la biblioteca comunale di Amatrice Giovanni “Gianni” Fontanella. bibliotecadiamatrice[at]gmail.com ","
 Bibliografie, Biblioteca di Amatrice, Origami "
https://aibnotizie.aib.it/storti-1lib1ref-wikimedia/,#1Lib1Ref: il reference che anticipa le domande degli utenti,,AIB Notizie,,8 Febbraio 2016,,HTML,https://aibnotizie.aib.it/,,,,CC BY-SA 4.0," Il 15 gennaio scorso Wikipedia ha compiuto 15 anni, esattamente la metà di quelli del Servizio Bibliotecario Nazionale (SBN) – che nel 2016 ne festeggia 30 – e circa 2300 in meno della più antica biblioteca pubblica del mondo, quella di Alessandria d’Egitto. Come tutti i giovani brillanti, Wikipedia non si stanca mai di costruire soluzioni nuove ed efficienti per la diffusione del sapere, facendo però tesoro del patrimonio di conoscenze già esistenti perché “siamo nani sulle spalle di giganti”. The Wikipedia Library è un movimento nato nel 2013, all’interno della grande famiglia Wikimedia, che si occupa principalmente di reperire fonti che supportino il lavoro degli estensori di Wikipedia. A dicembre Alex Stinson, il project manager di The Wikipedia Library, ha chiamato a raccolta i volontari interessati per coinvolgere i bibliotecari nei festeggiamenti per il compleanno di Wikipedia, lanciando la campagna #1Lib1Ref. Se pur in Italia non esista ancora un vero local brunch (una ramificazione locale ufficiale) della Wikipedia Library, i volontari hanno comunque ritenuto di farsi portavoce della campagna, non solo sposando l’iniziativa in sé ma considerandola – come nelle intenzioni dello stesso Stinson – una cassa di risonanza per i progetti GLAM. #1Lib1Ref (One librarian, one reference/Un bibliotecario, una fonte) è un’idea semplice e grandiosa allo stesso tempo, volta a valorizzare e mettere a disposizione della comunità dei lettori dell’enciclopedia una delle skills caratterizzanti della professione bibliotecaria, ovvero la capacità di rispondere alle domande di reference fornendo fonti attendibili – competenza essenziale in una biblioteca pubblica come in una accademica, nel piccolo paese o nella grande città -. Dal 15 al 23 gennaio i bibliotecari di tutto il mondo sono stati invitati ad aggiungere una fonte affidabile ad un articolo di Wikipedia che ne fosse carente o del tutto privo, condividendo la modifica sulle piattaforme social con l’hashtag #1Lib1Ref. Tra il 17 dicembre 2015 e il 29 gennaio 2016 sono state apportate complessivamente 1.216 modifiche – riportanti il tag #1Lib1Ref – su 868 pagine, da 322 utenti e in 9 lingue: inglese (793), catalano (244), francese (88), olandese (40), italiano (30), spagnolo (16), tedesco (3), norvegese (1), svedese (1). Sembra però, da ciò che si può leggere sui social, che nella versione inglese un quarto, se non addirittura la metà, delle modifiche sia stata fatta senza login, così come nella Wikipedia in Catalano. Ciò significa che gli edits complessivi sarebbero in realtà circa 2000. In alcune biblioteche, soprattutto americane ma ugualmente ad esempio alla National Library of Wales, sono stati organizzati editathon e competizioni giocose tra colleghi per aggiungere il maggior numero possibile di citazioni. La partecipazione italiana può essere considerata positiva, tenendo presente che contributori italiani hanno effettuato modifiche anche in altre lingue. La pagina del progetto tradotta in italiano, a gennaio, è stata visualizzata 666 volte; sono circa 20.000 invece le visualizzazioni della pagina in inglese messa online a fine novembre. Certo in Italia la collaborazione tra Wikimedia e le istituzioni della cultura, nell’ambito dei progetti GLAM è ormai consolidata e c’è un alto numero di bibliotecari-contributori di Wikipedia: solo nella Categoria:Wikibibliotecari – “Lista di bibliotecari interessati alla collaborazione professionale con Wikipedia” se ne contano 15, ma siamo certi che là fuori se ne nascondano molti di più (qualche decina sono gli iscritti alla lista di discussione italiana tra wikipediani e bibliotecari). La diffusione della campagna su siti web istituzionali e non, su i blog e sui social è stata generalmente ampia, anche grazie a partner importanti come OCLC, la Digital Library Federation, l’ALA_LITA, l’IFLA e numerosi altri. Sono stati stimati circa 1000 tweets con l’hashtag #1Lib1Ref, e una cinquantina di blog e testate periodiche professionali hanno dato notizia dell’evento. Si è trattato di una campagna ambiziosa scaturita da una valutazione quasi elementare ovvero che nella Wikipedia in inglese ci sono circa 200.000 voci senza fonti e che solo negli Stati Uniti sono in servizio 160.000 bibliotecari: in altre parole, se tutti i bibliotecari americani avessero aderito ad #1Lib1Ref, la Wikipedia in inglese avrebbe accresciuto in maniera esponenziale il proprio livello di affidabilità; lo stesso discorso è potenzialmente valido per tutte le altre edizioni dell’enciclopedia. La storia recente del web insegna che a pensare in grande qualche volta ci si prende – basti ricordare che all’inizio della carriera Sergey Brin e Larry Page erano ritenuti folli per quella loro mania di voler indicizzare tutto il web – ma probabilmente l’iniziativa è stata lanciata un po’ in ritardo, appena un mese prima dell’evento, e in un periodo, quello delle festività natalizie, in cui almeno in Italia le biblioteche sono spesso chiuse. In ogni caso, pur nella sua versione pilota, il progetto è riuscito a far passare il messaggio e l’uso dell’hashtag è ancora in corso. Alex Stinson ha dichiarato di voler riproporre l’iniziativa in maniera più strutturata perché, al di là dei numeri, i vantaggi per entrambe le parti sono evidenti: per le biblioteche è un modo per valorizzare sia le risorse locali sia la professionalità dei bibliotecari, moltiplicando l’impatto delle tradizionali risposte di reference o addirittura, in qualche modo, “anticipandole”; Wikipedia invece riesce ad attirare sempre più professionisti dell’informazione nella propria Rete e guadagna parte di quella credibilità che le biblioteche si sono costruite in millenni di storia. Come ha scherzosamente fatto notare una collega della Auburn City Library (AU): “After all, even an organisation as big as Wikipedia asked us for some help which just goes to show: Everyone needs Librarians!”. Chiara Storti – Rete bibliotecaria di Romagna e San Marino / Wikimedia Italia storti.chiara(at)gmail.com ","
 reference, wikimedia, wikipedia "
https://aibnotizie.aib.it/aibbsfvgonair-lalleanza-tra-laib-e-le-biblioteche-scolastiche/,#aibbsfvgonair: l’alleanza tra l’AIB e le biblioteche scolastiche,,AIB Notizie,,18 Maggio 2021,,HTML,https://aibnotizie.aib.it/,,,,CC BY-SA 4.0," Il Gruppo di Studio sulle Biblioteche Scolastiche della Sezione Friuli Venezia Giulia dell’Associazione Italiana Biblioteche ricorderà il 26 aprile 2021 come una pietra miliare nel suo cammino. La giornata è iniziata con il collegamento all’IFLA School Libraries SectionMidyear Meeting, durante il quale sono stati illustrati la mission e il lavoro svolti, e si è conclusa con la Tavola Rotonda del ciclo breve di video-incontri dedicato all’alleanza tra Associazione Italiana Biblioteche e Biblioteche Scolastiche. Il Gruppo ha utilizzato le video-interviste per realizzare: “#aibbsfvgonair: alleanza tra scuole e biblioteche della regione”, sei incontri formativi-informativi rivolti a docenti, dirigenti scolastici e bibliotecari, per mettere in luce l’alleanza tra le Biblioteche Pubbliche e quelle Scolastiche. E’ seguito un ciclo di tre incontri per illustrare l’alleanza tra l’Associazione e la scuola, poiché spesso il raggio d’azione e l’impegno dell’Associazione, risultano poco conosciuti nell’ambito scolastico. Nel corso degli anni il Gruppo di Studio si è dedicato all’approfondimento della realtà regionale delle Biblioteche Scolastiche, curando i contatti con i diversi organi dell’Associazione e proponendo occasioni di formazione. Non sono mancate le difficoltà da superare ma, nel tempo, le occasioni di crescita hanno sostenuto la volontà e lo spirito di iniziativa, ampliando i contatti sia con i gruppi simili, che con gli altri organi dell’Associazione. La tavola rotonda è stata preceduta dalla presentazione dei gruppi e commissioni che si rivolgono alla realtà scolastica, con le loro specificità: la Commissione Nazionale Biblioteche Scolastiche e Centri di Documentazione, il Gruppo di Studio sull’Information Literacy e l’Osservatorio Formazione. Al dibattito è stato invitato anche il Coordinamento delle Reti di Biblioteche Scolastiche, fortemente legato all’AIB, pur non essendo un organo dell’Associazione. Grazie al contributo di Luisa Marquardt e di Patrizia Lùperi, moderatrice dell’incontro – nonché di Donatella Lombello per la diffusione delle iniziative- e alla disponibilità di tutte le relatrici, la conversazione è stata coinvolgente, nonostante la complessità delle tematiche e il prolungamento dell’orario prestabilito. Ogni relatrice ha risposto a un quesito specifico emerso, sia dalle esperienze del Gruppo, sia dagli interventi nelle chat durante i webinar: la definizione condivisa di Biblioteca Scolastica, di Information Literacy, i dubbi ricorrenti sulla scelta dei software di catalogazione, le opportunità di cooperare tra i vari gruppi. E’ stato chiarito che la Biblioteca Scolastica è una biblioteca pubblica, a tutti gli effetti: uno spazio di informazione, di ricerca, di scoperta del piacere di leggere, di studio e di benessere; come la Biblioteca Pubblica, è  un organismo complesso che va gestito da personale con specifiche competenze professionali e in continuità e, richiede  investimenti (L. Marquardt). E’ risultato più complesso definire cosa sia l’Information Literacy: non può essere tramite di didattica trasmissiva, ma trasformativa. Un corso di informatica – o di altro argomento- organizzato dalla biblioteca, non è Information Literacy se non mette in grado l’utente (cittadino, studente, docente, ecc.), di utilizzare l’informazione/istruzione ricevuta, per trasformare e migliorare la propria vita, la professione, lo studio in rapporto con la società, nel presente e in prospettiva (S. Migliore). E’ stato sottolineato, infine, di non agire come singola scuola, ad esempio con un software “fatto in casa” o il primo che capita perché gratuito. E’ necessario aggregarsi con le altre scuole del territorio, utilizzare lo stesso software; “fare rete”, quindi, non solo informatica, ma anche in un rapporto di scambio e di servizi: prestito interbibliotecario, acquisti, catalogazione, attività di promozione della lettura, iniziative educative-culturali, mantenendo la collaborazione con i Sistemi delle Biblioteche Pubbliche (T. Cerrato). A conclusione dell’incontro, il Gruppo ha espresso la convinzione che la creazione diffusa di gruppi di studio delle Biblioteche Scolastiche, all’interno dei Comitati Esecutivi Regionali, sarebbe il raccordo ottimale tra  territorio di riferimento e gli organi nazionali.  I gruppi infatti, potrebbero più facilmente supportare realtà ancora in via di sviluppo o in costruzione, facendosi carico e portavoce delle difficoltà incontrate. Considerato l’impegno richiesto da una realtà complessa quale quella della scuola, e da una situazione quasi paradossale, in cui esistono le Biblioteche Scolastiche, ma non i bibliotecari scolastici formati professionalmente, il Gruppo ha rivolto un appello al lavoro in sinergia per lo scambio di informazioni, di idee e di mutuo supporto, anche per organizzare formazione e altri eventi. Le relatrici hanno confermato l’esistenza di un comune pensiero espresso in diverse occasioni d’incontro, tra  gruppi/commissioni regionali e nazionali, sul bisogno della cooperazione. Per il Gruppo è stato molto importante ricevere un riscontro positivo dalle relatrici, sia come disponibilità a realizzare la tavola rotonda, sia come risposte all’appello di nuove esperienze collaborative. Il Gruppo sarebbe disponibile a proporsi come punto di riferimento per altri soci e associati, naturalmente in sinergia con i predetti organi associativi, tra i quali altri gruppi di studio, offrendo così un ulteriore contributo al comune lavoro per la valorizzazione delle Biblioteche Scolastiche e per la soluzione della questione del riconoscimento professionale della figura del bibliotecario scolastico o del docente bibliotecario-documentalista. Mariacristina Perich, cri.apricari@gmail.com Maria Spanovangelis, spanov153@gmail.com Giannina Degano, gdgdegano@alice.it Gruppo di Studio Biblioteche Scolastiche A.I.B. – Sez. F.V.G. ","
 bibliotecari scolastici, biblioteche scolastiche "
https://aibnotizie.aib.it/1-marzo-2018-catania-biblioteche-per-tutti-biblioteche-di-tutti/,"1 marzo 2018, Catania: Biblioteche per tutti, biblioteche di tutti!",,AIB Notizie,,7 Marzo 2018,,HTML,https://aibnotizie.aib.it/,,,,CC BY-SA 4.0," Con questa parola d’ordine  si è aperta la giornata di studi organizzata dal Dipartimento di Scienze Umanistiche dell’Università di Catania con la collaborazione di AIB Sicilia, NPL Sicilia e della Librineria. Una giornata un po’ insolita, nella sua organizzazione, che ha visto oltre cinquanta partecipanti tra studenti del DISUM, librai, bibliotecari, pediatri, operatori culturali. Dopo la presentazione di un video relativo ad alcune biblioteche del territorio catanese, preparato dagli studenti di Biblioteconomia dell’Università di Catania, a conclusione del corso dell’anno accademico 2017-2018, si è tenuto un seminario a cura di Antonella Agnoli che nella doppia veste, di bibliotecaria e di amministratrice (è oggi assessore alla cultura del Comune di Lecce) ha messo in luce alcuni punti nodali della questione “biblioteche del sud”. Intorno a un tema centrale, la mancanza di un luogo neutrale nel quale possa pienamente svilupparsi il senso civico, di appartenenza a una comunità e lo spirito di democrazia, si sono sviluppate le riflessioni, appassionate e competenti, di quanti sono intervenuti alla tavola rotonda, oltre a chi scrive: i sociologi Carlo Colloca e Teresa Consoli, docenti dell’Università di Catania, l’operatore culturale Ciccio Mannino, presidente di Officine Culturali, il bibliotecario Domenico Ciccarello, dell’Università di Palermo, la libraia Francesca Mignemi, oggi promotrice della cultura anche attraverso il progetto Nati per Leggere, la bibliotecaria Paola Cappè, presidentessa di AIB Sicilia. Al dibattito hanno preso parte anche gli studenti catanesi che hanno messo in evidenza la mancanza dei servizi indispensabili nelle biblioteche di una città metropolitana: dai posti a sedere al wifi, dai libri tradizionali ai libri elettronici, agli orari di apertura. La mattinata è stata densa e gli spunti di riflessione sono stati numerosi: tra questi si segnalano le riflessioni sull’architettura delle biblioteche che sembrano superate a favore di quelle legate alle biblioteche come spazi ibridi dove le persone vogliono stare per trascorrere del tempo, non solo legati alla presenza di libri; la necessità di sviluppare abilità nell’osservazione della società nella quale viviamo e di analizzare il sistema paese nella sua complessità; il rapporto tra benessere e attività culturali; l’esigenza delle persone di fare cose insieme e di divertirsi all’interno di spazi condivisi. La mattinata si è chiusa con due proposte: da un lato quella di dar vita a una inchiesta sulle biblioteche catanesi, sulle loro criticità e sui punti di forza, sui pubblici delle biblioteche e sulle modalità con le quali essi interagiscono con le diverse  biblioteche della città, diverse per missione, contenuto, edifici, usabilità e quale che sia la loro funzione; dall’altro la predisposizione di un documento programmatico da sottoporre ai candidati sindaco alle prossime elezioni comunali, con il quale invitare i candidati stessi  alla riflessione su alcuni temi caldi: la ridefinizione del budget dedicato alle biblioteche, il rientro delle biblioteche di quartiere nelle competenze della Direzione Cultura, il reperimento di risorse per l’attivazione di servizi complementari e integrati, per arredare spazi per attività condivise (non solo di lettura), l’attivazione dell’Autobooks comunale in modo permanente e, a rotazione, nei quartieri della città, la creazione di un centro culturale grande, a vocazione integrata e inclusiva. E questo solo per cominciare! La seconda parte della giornata si è svolta all’interno della Librineria, nel campo San Teodoro Liberato, a Librino, quartiere periferico catanese nel quale, all’interno della Club House della squadra di rugby “I briganti”, era nato nel 2004 un servizio sociale e culturale con lo scopo di creare un centro di aggregazione legato al libro e alla lettura per gli abitanti del quartiere. I libri infatti, con il loro potere di aggregazione, hanno sempre fatto da protagonisti in questa realtà che, nella notte del 10 gennaio 2018 è andata completamente distrutta da un incendio doloso. “Ama l’ovale, odia il razzismo” è la parte iniziale dello spot dei Briganti di Librino che, in quell’incendio hanno perso la biblioteca, i palloni, le maglie, i documenti dei giocatori, le attrezzature informatiche e le attrezzature mediche, i ricordi e i trofei della squadra. Ma l’associazione non si è piegata, la città ha risposto stringendosi intorno ai volontari e i gesti di solidarietà non si sono fatti attendere: dopo meno di due mesi un nuovo spazio è stato organizzato, più grande e più bello di prima e sarà inaugurato l’11 marzo, a due mesi esatti dal rogo.I partecipanti alla giornata di studio si sono riuniti quindi intorno ai tavoli della Librineria, in mezzo a scaffali, scatoli, materiali di vario tipo, per ragionare sui nuovi spazi, sui nuovi allestimenti, sull’organizzazione delle collezioni.  Non è semplice il lavoro che ci aspetta, ma nuove forze si stanno formando per contribuire allo sviluppo di una piccola realtà che può fare grandi cose per i bambini e i ragazzi del quartiere, offrendo un luogo di aggregazione, uno spazio per la lettura e lo studio, per il gioco e il divertimento. Simona Inserra Università di Catania Simona.inserra@unict.it         ","
 biblioteca sociale, librineria "
https://aibnotizie.aib.it/12-aprile-2019-6-giugno-2019-ricordando-maria-abenante-bibliotecaria/,"12 aprile 2019 – 6 giugno 2019: ricordando Maria Abenante, bibliotecaria",,AIB Notizie,,26 Settembre 2019,,HTML,https://aibnotizie.aib.it/,,,,CC BY-SA 4.0,"  Con questo contributo Lucia di Palo e Milena Tancredi ricordano la carissima Maria Abenante, che ci ha lasciato, troppo presto, nel febbraio scorso. Un sottile, indistruttibile filo rosso unisce i percorsi di chi scrive con Maria Abenante, bibliotecaria, presidente regionale dell’AIB Puglia, già vicepresidente nazionale AIB nel triennio 2014-2017, prematuramente scomparsa il 28 febbraio scorso. Il 13 aprile Maria, bibliotecaria presso la Biblioteca del Consiglio regionale della Puglia – Teca del Mediterraneo, avrebbe compiuto 50 anni, in tale occasione, la stessa biblioteca e l’Associazione italiana biblioteche hanno voluto celebrare il suo ricordo, organizzando, il 12 aprile, a Bari, un seminario dal titolo “Biblioteche e bibliotecari insieme per il benessere sociale”. I contributi dei colleghi bibliotecari Francesca Cadeddu, Stefano Parise, Vittorio Ponzani e della dirigente della Teca Anna Vita Perrone, hanno affrontato le tematiche gestionali e culturali delle biblioteche, rivolgendosi a tutti coloro, dediti come Maria, alla professione bibliotecaria. È stato analizzato il ruolo della biblioteca e del bibliotecario insieme per il benessere sociale, esaminata la testimonianza quotidiana dell’ascolto attivo, come elemento fondante della professione, strumento nella comunicazione con i lettori, nella percezione della biblioteca. La biblioteca è il luogo in cui si manifesta l’idea militante della professione. Le competenze del bibliotecario devono finalizzarsi al miglioramento dell’esistenza degli individui al fine di ampliarne gli orizzonti, per raggiungere un benessere multidimensionale. Nel prossimo decennio l’Agenda 2030 per lo sviluppo sostenibile voluta dall’ONU auspica oltre all’abolizione della povertà, l’eliminazione della fame, il miglioramento della qualità della formazione per assicurare l’accesso pubblico all’informazione (benessere sociale durevole), alla cultura, alla literacy universale. Le competenze rappresentano, dunque, la frontiera nel mondo contemporaneo. Diventa indispensabile la conoscenza in termini di equità, di opportunità per tutti, di capacità relazionale. E la biblioteca deve essere riconosciuta e vissuta come luogo di inclusione dove contrastare la povertà educativa. Una biblioteca con queste caratteristiche deve declinare quale comunità bisogna servire, quale spazio accogliente si vuole offrire, spazio di formazione, di apprendimento in funzione di una cittadinanza attiva. Il bibliotecario rinnova il suo essere militante, il suo credere nella forza del proprio lavoro, riconoscendo la necessità di dialogare con le istituzioni e differenti associazioni. L’inclusione si attua non solo attraverso il riconoscimento della biblioteca come centro di aggregazione sociale, ma il suo essere luogo di culture altre, come le biblioteche carcerarie e le biblioteche dislocate negli ospedali. Questo il messaggio della biblioteca come luogo di educazione popolare. Il segno del profondo legame con Maria Abenante, al termine del seminario del 12 aprile, è stato lo scoprimento di una targa a lei dedicata, presso la Biblioteca del Consiglio regionale, in nome dell’abnegazione che ha caratterizzato il suo essere forza propulsiva delle attività e delle iniziative ivi organizzate. La giornata ha avuto seguito con l’inaugurazione della Biblioteca “Maria Antonietta Abenante” presso la Casa del popolo di via Celentano, sempre a Bari, nata spontaneamente per iniziativa di alcuni amici e a lei intitolata. La presenza dei familiari è stata costante in entrambi i momenti con particolare coinvolgimento nello scoprimento delle targhe. Ci auspichiamo, che ogni anno si possa reiterare la giornata di studio, presso la Teca in nome della grande eredità culturale che Maria Abenante, ci ha lasciato. Eredità che ha lasciato anche con un importante lascito della sua biblioteca privata in entrambi gli spazi bibliotecari a lei dedicati. L’intenso rapporto di Maria Abenante con la Biblioteca del Consiglio regionale emerge dalla sua attiva partecipazione alla organizzazione degli annuali workshop. Indelebili la sua impronta e la sua firma anche per quello svoltosi lo scorso 6 giugno, dal titolo “Biblioteche ieri oggi e domani”, da un’idea nata da Maria e discussa, nei mesi precedenti, con il vice-presidente dell’Aib Vittorio Ponzani, che ha strettamente collaborato alla organizzazione del workshop. L’evento che rappresenta, ormai, uno dei più importanti appuntamenti, nel Sud Italia, di aggiornamento, formazione e discussione su tematiche biblioteconomiche di attualità, è stato organizzato e promosso da Teca del Mediterraneo, la Biblioteca del Consiglio Regionale della Puglia, in collaborazione con l’AIB (Associazione Italiana Biblioteche) – Sezione Puglia, e con il patrocinio dell’AIE (Associazione Italiana Editori). Il workshop si è aperto con un commovente ricordo di Maria da parte del presidente del Consiglio Regionale della Puglia Mario Loizzo. Le tematiche affrontate nella ventesima edizione hanno avuto l’obiettivo di analizzare, a partire da una prospettiva storica, la trasformazione delle biblioteche negli ultimi decenni. È stata approfondita soprattutto la loro funzione sociale e culturale. Giovanni Peresson dell’Associazione Italiana editori, ha raccontato dei risultati di una ricerca condotta nel settembre del 2018 sulla tematica della percezione della biblioteca da parte dei cittadini, puntualizzando come tale luogo si posizioni nel loro vissuto e nel loro immaginario. Alberto Petrucciani della Sapienza Università di Roma ha presentato l’innovativo progetto L&L Lives and Libraries: lettori e biblioteche nell’Italia contemporanea, in corso di realizzazione da parte di un gruppo di ricerca della Sapienza. Il sito web che intendono realizzare vuole essere uno strumento attraverso cui il luogo biblioteca, in un’analisi pluridimensionale, si intreccia con l’esistenza dei propri utenti. Simonetta Buttò, direttrice dell’Istituto Centrale per il Catalogo Unico, ha tracciato l’evoluzione storica dei concetti di cooperazione e condivisione degli standard bibliografici nazionali. Mariangela Roselli docente di Sociologia presso l’Università di Toulouse – Jean Jaurès, ha illustrato il caso delle mediateche in Francia, definite come “troisième lieu”, teatri di azioni socio-educative che vedono protagonisti non solo la lettura, ma anche altre forme culturali come laboratori per bambini, spazi autodidattici, giochi di società e videogiochi. Nuovi modi di proporre cultura. La biblioteca come un luogo di aggregazione ha sottolineato Klaus Kempf della Bayerische Staats Biblioteck, che ha, d’altronde, posto in evidenza la necessità di sviluppare un concetto di servizio che corrisponde ai fabbisogni dei clienti-utenti. Un discorso che ben si intreccia con l’analisi, proposta da Enrico Pio Ardolino, dell’Università della Sapienza Università di Roma, dei motivi concreti che spingono le persone ad entrare ed usare una biblioteca, analisi che permette di analizzare gli slanci e le pulsioni di donne e uomini, lettrici e lettori. Lo sguardo alla storia di alcune biblioteche di Puglia e Basilicata ha caratterizzato il ventesimo workshop. Antonella Trombone, dell’Università della Basilicata, ha narrato, nello specifico, la storia della colonia confinaria delle isole Tremiti negli anni Trenta. Federica Fella, della Biblioteca della Città Metropolitana di Bari Santa Teresa dei Maschi De Gemmis, ha evidenziato come l’instancabile lavoro di raccolta di materiali librari e archivistici, concernente la Puglia e il Mezzogiorno, ad opera del barone De Gemmis bibliofilo, mecenate ha, fortemente arricchito il panorama culturale della regione. Medica Assunta Orlando della Biblioteca comunale di Maglie ha illustrato la magnificenza della più antica biblioteca pubblica pugliese la biblioteca comunale “Francesco Piccinno” di Maglie, con un patrimonio di oltre 100000 volumi di cui 8000 tra preziose cinquecentine, seicentine incunaboli e con volumi che presentano fogli manoscritti del XII secoli attribuiti al monastero di San Benedetto da Norcia. La storia delle biblioteche pugliesi e lucane è rievocata anche attraverso lo sguardo di Francesco Barberi, soprintendente alle biblioteche della Puglia e della Lucania nel decennio 1933-1943. Vittorio Ponzani, della Biblioteca dell’Istituto Superiore di Sanità, ha ricostruito attraverso l’attività del soprintendente la situazione delle biblioteche pugliesi e lucane soffermandosi anche sugli intrecci professionali che Barberi era riuscito a tessere con i bibliotecari dell’epoca. In conclusione quali immagini emergono della biblioteca? Luogo che presenta la capacità di adattamento e trasformazione, luogo che assume un ruolo attivo a livello culturale, di scambio e di dibattito, luogo aperto alla parola e non solo alla lettura silente. Questa una serie di possibili percezioni che fanno parte dell’immaginario sociale. Rimane fondamentale l’idea, che ha fortemente caratterizzato l’impegno professionale di Maria Abenante, della biblioteca come servizio al cittadino per sconfiggere la diseguaglianza sociale. Grazie Maria. Lucia di Palo Milena Tancredi ","
 Maria Abenante "
https://aibnotizie.aib.it/2014-2020-europa/,2014-2020 con l’Europa,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," I principali Programmi di finanziamento della Commissione europea attualmente in vigore (VII Programma quadro 7PQ, ICT. Information and Comunication Technology, Programma quadro per la Competitività e l’Innovazione CIP, Cultura, Lifelong Learning Programme LLP, Media etc.) si concluderanno il 31 dicembre 2013. Nuova generazione di programmi europei 2014-2020 Il nuovo ciclo di programmazione 2014 – 2020 è ormai prossimo e in un momento cosi difficile ed incerto per il settore pubblico e privato risulta davvero importante acquisire sin d’ora le informazioni necessarie per partecipare con successo ai bandi che erogano i finanziamenti diretti da Bruxelles cosi come previsto dal Quadro finanziario pluriennale 2014-2020. Per questo nuovo periodo finanziario sono stati approvati nuovi Programmi comunitari che riguardano grandi temi quali la ricerca, l’innovazione e la competitività, l’ambiente, la cultura, i giovani, l’occupazione e la solidarietà sociale. Programma Horizon 2020 Horizon 2020 è il nome del nuovo Programma europeo di Ricerca e Innovazione proposto dalla Commissione Europea il 21 Giugno 2011. Con “Horizon 2020” viene per la prima volta ricondotto ad un quadro unico l’insieme degli investimenti dell’UE per la ricerca e l’innovazione, compito che attualmente spetta al Programma Quadro per la ricerca e lo sviluppo (VII PQ), al Programma Quadro per la Competitività e l’Innovazione (CIP) e all’Istituto europeo per l’innovazione e la tecnologia (EIT). Il futuro programma, nasce, infatti, dalla fusione del VII PQ e del Programma CIP. Due programmi con parecchie differenze, la cui unione non penalizzerà, secondo quanto sostenuto dai funzionari della Commissione Europea, chi accede ai fondi europei. “Horizon 2020” dovrà supportare l’Unione Europea nelle principali sfide globali dei nostri tempi, fornendo ai ricercatori ed innovatori gli strumenti necessari alla realizzazione dei propri progetti e delle proprie idee. I nuovi fondi UE dovranno incentivare la cooperazione transfrontaliera e l’eccellenza, semplificando le procedure burocratiche e l’accesso alle risorse. Finora numerose Giornate nazionali e Convegni sono stati organizzati dal Ministero dell’Istruzione, dell’università e della ricerca (MIUR) e dall’Agenzia per la promozione della ricerca europea (APRE) National Contact Point per l’Italia dei programmi di ricerca e innovazione. Hanno avuto come obiettivo quello di approfondire il tema dell’Information and Communication Technologies (ICT) nel contesto del futuro Programma di Ricerca e Innovazione “Horizon 2020” e presentare le sue principali novità. Al centro del dibattito il ruolo dell’innovazione, delle istituzioni, dei ricercatori nei programmi di ricerca e in particolare la necessità di azioni che diano priorità allo sviluppo dell’ICT per implementare la conoscenza globale, in linea con le 4 “aree prioritarie” di attività inserite nell’Agenda dell’Innovazione: la creazione di opportunità di business; il trasferimento tecnologico; il collegamento tra ricerca e attività innovative; la formazione di competenze di alto livello. In linea, soprattutto, con gli obiettivi stabiliti dall’Agenda Europea del Digitale – lanciata dalla Commissaria europea Neelie Kroes nel maggio 2010 – nell’ottica che richiama il concetto ispiratore di Europa 2020 di una forte coesione tra i sistemi Paese, sarà possibile individuare e mettere a frutto nuove sinergie tra le politiche regionali, nazionali ed europee, allo scopo di aumentare la capacità di performance progettuale del Paese nel quadro della ricerca europea e globale. Documento “Horizon 2020 Italia” L’Italia è il primo Paese dell’UE a dotarsi di un vero e proprio Piano settennale su ricerca e innovazione allineato al programma europeo “Horizon 2020”. Il documento “Horizon 2020 Italia”, sviluppato anche alla luce della consultazione pubblica condotta dal MIUR da ottobre a novembre 2012, cerca di permettere al nostro Paese di accedere con maggiore efficacia alle risorse finanziarie messe a disposizione dalla Commissione Europea. “Horizon 2020 Italia”, presentato a Roma il 19 marzo 2013 presso il MIUR, si rivolge a tutti gli interlocutori che agiscono nel mondo della ricerca e dell’innovazione, sia pubblici che privati. L’intero documento si basa sulla consultazione pubblica che ha coinvolto circa 6.000 cittadini; sono 4 le proposte emerse dalla consultazione:  Favorire un dialogo efficace tra la domanda di ricerca e innovazione richiesta dai cittadini, con l’offerta da parte di università e imprese; Mettere a punto un metodo di programmazione che permetta un incremento efficiente degli investimenti destinati a ricerca e innovazione; Accrescere l’attrattività del sistema per permettere una maggiore mobilità dei ricercatori; Intercettare quote crescenti di risorse europee.  Nella stessa occasione è stato presentato il nuovo portale web del MIUR “ResearchItaly” sviluppato dal Consorzio Cineca, con l’obiettivo di fotografare, supportare e promuovere la ricerca italiana d’eccellenza. Aperto a ricercatori, ma anche a cittadini e studenti che vogliano avanzare proposte innovative. Programma “Erasmus for all” “Erasmus for all” è il nome del nuovo programma europeo per i settori dell’Istruzione, della Formazione, della Gioventù e dello Sport proposto dalla Commissione europea il 23 novembre 2011 per il periodo 2014-2020. Il nuovo programma è ancora in fase di approvazione da parte del Consiglio e del Parlamento europeo. “Erasmus for all” diventerà il nuovo sistema di finanziamento integrato, compito che spetta ai programmi attualmente attivi nei settori dell’istruzione, della formazione, della gioventù e dello sport che hanno costruito il successo delle iniziative comunitarie nel periodo 2007-2013 (Lifelong Learning Programme). In particolare le Azioni principali previste da “Erasmus for all” si focalizzeranno sulle opportunità di apprendimento per i singoli; sulla cooperazione istituzionale tra istituti d’istruzione, organizzazioni giovanili, imprese, autorità locali e regionali e Ong e sul sostegno alle riforme negli Stati membri per modernizzare i sistemi d’istruzione e formazione e promuovere l’innovazione, l’imprenditorialità e l’occupazione. Programma “Yes Europe” Il 27 novembre 2012 il Comitato Cultura e Istruzione del Parlamento Europeo ha votato gli emendamenti alla proposta della Commissione Europea per il Programma “Erasmus for all”. Il testo, votato in sessione plenaria lo scorso gennaio 2013, dovrà essere adottato formalmente dal Consiglio entro la prima metà del 2013. “Yes Europe”, acronimo per “Youth, education and sport”, secondo quanto deliberato dai Parlamentari europei dovrebbe sostituire la denominazione “Erasmus for all”, proposta dalla Commissione europea, per evitare parte della confusione generata con il precedente nome e per sottolineare la multidisciplinarietà dei progetti. Programma “Creative Europe” La Commissione Europea ha proposto un nuovo programma denominato “Europa creativa”, volto a promuovere i settori culturali e creativi. Il programma, annunciato dalla Commissione Europea il 23 novembre 2011, ingloberà gli attuali programmi Cultura, MEDIA e MEDIA Mundus , con il fine di preservare il patrimonio culturale e di accrescere la circolazione di opere creative all’interno e all’esterno dell’UE. La proposta di “Europa Creativa” è in discussione in seno al Consiglio (27 Stati membri) e al Parlamento europeo che adotteranno la decisione finale sul Quadro finanziario per il 2014 – 2020. L’obiettivo generale del programma “Europa creativa” è quello di sostenere il cinema europeo e i settori culturali e creativi, permettendo loro di contribuire maggiormente all’occupazione e alla crescita. Il nuovo programma contribuirà anche a proteggere e promuovere la diversità culturale e linguistica dell’Europa, in quanto intende dare supporto a decine di migliaia di artisti, professionisti della cultura e organizzazioni culturali permettendo loro di operare in tutta Europa, raggiungere nuovi pubblici e sviluppare le abilità necessarie nell’era digitale. Un altro importante passo verso l’adozione della nuova programmazione pluriennale per la cultura e le industrie creative è stato fatto a Bruxelles il 18 dicembre 2012 dalla Commissione Cultura dell’UE che ha approvato a larghissima maggioranza la Relazione Costa su “Europa Creativa”. OPIB e le agenzie nazionali Per informazioni e documentazione consultare il nostro Sito Web OPIB. L’Ufficio Documentazione Programmi Internazionali OPIB, con il CDE OPIB, che opera all’interno dell’ICCU, offre un servizio di informazioni e documentazione sull’Unione Europea e sui principali Programmi di finanziamento e Iniziative comunitarie e internazionali attinenti al mondo della cultura e della ricerca. Le Agenzie sono organismi di attuazione per la diffusione mirata ed efficace di informazioni sui 3 programmi europei a livello nazionale:  APRE – Agenzia per la promozione della ricerca europea EACEA – Agenzia Esecutiva per l’Istruzione, gli Audiovisivi e la Cultura http://eacea.ec.europa.eu Antenna Culturale http://www.ccpitaly.beniculturali.it/  massimina.cattari@beniculturali.it ","
 Progetti di ricerca "
https://aibnotizie.aib.it/4-passi-in-biblioteca-si-parte/,4 passi in biblioteca….si parte!,,AIB Notizie,,22 Marzo 2024,,HTML,https://aibnotizie.aib.it/,,,,CC BY-SA 4.0," L’inaugurazione della Rassegna 4 passi in Biblioteca percorso formativo e esperienziale nel Lazio L’AIB Sezione Lazio ha inaugurato, lo scorso 9 marzo, la Rassegna 4 passi in Biblioteca: un ciclo di visite formative e di incontri che mirano a facilitare la diffusione di buone pratiche, l’interazione, l’osmosi, la scoperta e creazione di nuove forme di sinergia e collaborazione tra i bibliotecari ed i professionisti del settore nel Lazio. La Rassegna è aperta anche a studenti e più in generale a coloro che amano le biblioteche e la cultura, sempre alla ricerca di nuovi stimoli. Il percorso formativo e esperienziale coinvolgerà tutto il Lazio, secondo una direttrice che si muove da Roma verso l’esterno, toccando tutte le province: Frosinone, Latina, Rieti, Viterbo ed infine Roma. Comprenderà sia le biblioteche specialistiche e di conservazione – siano esse ecclesiastiche o statali – che quelle comunali di pubblica lettura, come due facce d’una stessa medaglia al cui centro si trovano sempre l’utente e i suoi bisogni, anche quelli di cui a volte non si è consapevoli ma che finiscono per emergere nel viaggio in biblioteca. Con questo programma ambizioso e uno spirito decisamente primaverile, nonostante la minacciosa pioggia battente, sabato 9 marzo ci siamo mossi da Roma verso la provincia di Frosinone, destinazione: la Biblioteca Statale del Monumento Nazionale di Casamari. Siamo stati accolti dalla comunità dell’Abbazia e sapientemente guidati nella visita al complesso monastico e alla chiesa abbaziale, con dettagli e suggestioni culturali che hanno reso maggiormente comprensibile il contesto storico, culturale e sociale della Biblioteca. Il Direttore, p. Alberto Coratti, spiritoso e accogliente, ci ha condotto nella sala di consultazione principale dove siamo rimasti incantati dall’ambiente luminoso, dalle scale a chiocciola dei ballatoi e dai tesori custoditi; su tutto dominava la sensazione di essere avvolti in una dimensione quasi metafisica, dal profumo dei libri e dal color legno delle scaffalature d’epoca. Intesa la descrizione della storia della biblioteca e dei suoi fondi, a cui è seguita l’analisi ed il confronto sull’utenza di una biblioteca storica Monumento Nazionale, con le relative necessità e criticità; è emersa, con evidenza disarmante, la carenza di bibliotecari professionisti e catalogatori e la conseguente instabilità del lavoro e del soddisfacimento dei bisogni dell’utenza, ai quali spesso si riesce ad assolvere solo grazie all’iniziativa personale e volontaria. L’umidità piovosa della mattinata è stata spazzata via da un buon pranzo, davanti ad uno scoppiettante caminetto, tra buon vino, pietanze locali, confronto su quanto appreso e visto e chiacchiere varie!  Rinfrancati e curiosi siamo giunti a Ferentino e dopo una piacevole camminata nel centro storico siamo giunti alla Biblioteca Diocesana e all’Archivio Storico del Seminario Vescovile. La Direttrice Luisa Alonzi ed i suoi collaboratori hanno condiviso con noi l’impressionante sviluppo della loro biblioteca, una biblioteca ecclesiastica, strettamente connessa all’ente che la conserva, il Seminario Vescovile, che fino a qualche anno fa era unicamente luogo di formazione per giovani sacerdoti diocesani. Oggi la Biblioteca Diocesana è nella rete delle biblioteche regionali, OBR (Organizzazione Bibliotecaria Regionale), e aderisce all’Anagrafe dei Beni Culturali ecclesiastici; con intelligenza e ascolto del territorio ha saputo coniugare la specificità della propria mission con le esigenze ed i bisogni reali e potenziali dell’utenza, non snaturando, ma arricchendo e ampliando i propri confini. Accanto alla sala di consultazione dedicata ad accademici, studiosi del settore, ricercatori, universitari, studenti, seminaristi e sacerdoti, ecco aprirsi una sezione bambini e ragazzi da 0 a 15 anni, con spazi morbidi, arredi e segnature adeguate e tanti interessanti progetti ad hoc. Una biblioteca viva che possiamo davvero definire parte integrante e attiva della comunità educante del territorio. Il confronto è stato stimolante. Abbiamo avuto modo di visitare anche l’Archivio Storico ed infine il Museo, ricco di pezzi unici e ben organizzato sotto il profilo museale. La giornata è stata intensa: abbiamo mosso i primi passi verso nuovi obiettivi di formazione e di dialogo possibili, facendo esperienza, insieme, delle varie anime della biblioteca, luogo di conservazione, di studio, di approfondimento culturale, di aggregazione e meraviglia, del libro manufatto, tesoro, veicolo di cultura… in continua evoluzione. Al di là, poi, del carattere scientifico dell’evento, ci piace sottolineare come, grazie a tali iniziative AIB diventi luogo di incontri, conoscenza, condivisione, scambi tra professionisti, trasformando quella che è una relazione professionale in Relazione con la R maiuscola, la Relazione umana che rimarrà sempre dentro di noi, lasciando un segno di affinità e di calore che riscalda l’anima: questo è, per noi, il senso più autentico, più vero, più importante del far parte dell’AIB: AIB, quindi come Comunità, certo scientifica, in cui possono nascere profonde relazioni umane tra tutte e tutti. Donatella Bellardini, CER Aib-Lazio, donatella.bellardini@aib.it.  Giulio Marconi, CER Aib-Lazio, giulio.marconi@aib.it        ","
 Rassegna 4 passi in biblioteca "
https://aibnotizie.aib.it/issn-40anni/,40° anniversario della Rete internazionale ISSN,,AIB Notizie,,26 Novembre 2015,,HTML,https://aibnotizie.aib.it/,,,,CC BY-SA 4.0," Come i bibliotecari sanno bene, l’International Standard Serial Number (ISSN) è un numero composto da 8 cifre che identifica tutte le tipologie di pubblicazioni in serie: periodici, riviste, giornali, annuari, ecc. L’ISSN esiste grazie alla Rete internazionale ISSN, istituita nel 1975 e coordinata dal Centro internazionale ISSN  avente sede a Parigi. La Rete attualmente comprende 88 centri nazionali presenti in tutto il mondo. Nel nostro paese, il Centro Italiano ISSN opera nell’ambito della Biblioteca Centrale del CNR. I Centri nazionali ISSN svolgono una doppia funzione: identificare le pubblicazioni in serie edite in uno specifico paese  e assegnare il codice identificativo ISSN alle pubblicazioni conformi ai requisiti previsti dal sistema. I Centri nazionali ISSN, inoltre, gestiscono le diverse basi dati nazionali dell’ISSN, che alimentano la base dati internazionale. Informazioni sulla storia del sistema ISSN, le attività, le testimonianze e gli eventi connessi con quarantesimo anniversario di ISSN sono accessibili dal portale celebrativo ISSN 40th anniversary. ","
 ISSN "
https://aibnotizie.aib.it/58congr-una-riflessione/,58 Congresso Nazionale: una riflessione,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," Il 28 e 29 novembre 2013 si è svolto a Roma presso l’Aula Magna della Facoltà di Lettere e Filosofia dell’Università degli Studi di Roma Tre, il 58° Congresso Nazionale dell’AIB, quest’anno dedicato al tema: Quale lavoro in biblioteca? Riconoscimento professionale e valorizzazione della professione bibliotecaria. La preparazione dei lavori congressuali è stata affidata a un comitato scientifico composto da: Enrica Manenti (presidente) Maria Abenante, Rachele Arena, Lucilla Less, Waldemaro Morgese, Maria Chiara Sbiroli, Anna Maria Tammaro e Monica Rossi (segretario). La scelta di dedicare il congresso a una tematica così “calda” e impegnativa è dovuta al fatto che siamo in un periodo di grande cambiamento e incertezza per la nostra professione e per il lavoro in generale, rispetto all’ultimo Congresso AIB dedicato a questi temi (2004): basti pensare al fatto che nel panorama legislativo italiano è intervenuta la legge n. 4/2013 in materia di professioni non ordinistiche e che a causa della mancanza di turn over la figura professionale del bibliotecario è incisivamente cambiata.Dopo i saluti istituzionali (del prof. Emanuele Conte, dell’on. Flavia Nardelli e della dott.ssa Rossana Rummo) il Presidente Stefano Parise ha tenuto la relazione introduttiva che ha puntualizzato come il futuro dei bibliotecari sia segnato dai contenuti della legge 4/2013 e che questo costituisce un notevole cambiamento per l’Associazione, processo che è in corso da anni e che il Presidente ha illustrato assieme all’intensa attività dell’AIB dall’insediamento del nuovo CEN. A conclusione della relazione, il Presidente Parise ha annunciato con orgoglio e soddisfazione ai partecipanti la prestigiosa presenza della President Elect dell’IFLA, Donna Scheeder, la quale ha presentato i cinque trend per la professione bibliotecaria elaborati dall’IFLA; questo momento ha notevolmente qualificato la discussione congressuale perché i partecipanti hanno potuto ascoltare dalla viva voce del Presidente Internazionale le elaborazioni più avanzate della professione in atto nel mondo. Oltre ai relatori incaricati, un contributo peculiare al Congresso è stato recato dai Coordinatori delle varie Sessioni, tutti esterni alla professione bibliotecaria per scelta esplicita del Comitato Scientifico, che in questo modo ha voluto far sì, da un lato, che i congressisti ascoltassero punti di vista non autoreferenziali sulla professione e, dall’altro, che si portassero all’attenzione esterna il mondo dei bibliotecari italiani e le loro elaborazioni. La prima sessione, coordinata da Emiliana Alessandrucci (Presidente Colap) è stata dedicata a Il riconoscimento della professione in Europa e in Italia tra Norme tecniche, qualificazione professionale e pratiche concrete. Si è svolta un’interessante discussione che ha visto protagonisti i relatori Paola Manoni e Giovanna Mazzola Merola, della Commissione UNI Documentazione e Informazione, che hanno annunciato la pubblicazione della norma tecnica UNI per la professione bibliotecaria, descrivendone le caratteristiche; Giuseppe Bruni, dell’Associazione Professionale Italiana dei Consulenti di Direzione e Organizzazione, ha poi parlato del ruolo delle Associazioni per l’attestazione di qualità nel lavoro concreto dei professionisti. La seconda sessione, coordinata da Giuseppe Roma (Direttore del CENSIS), si è occupata di Giovani, lavoro e professione. Le problematiche del precariato bibliotecario sono state affrontate dalla testimonianza di Marilena Puggioni sui 25 anni di esternalizzazione dei servizi pubblici nelle biblioteche sarde; mentre Ivana Truccolo e Raoul Ciappelloni hanno descritto due singolari esperienze, rispettivamente: l’evoluzione di una biblioteca biomedica aperta ai pazienti nell’era del web e la valorizzazione delle biblioteche scientifiche attraverso l’ausilio del teatro. Manuel Marocco dell’Isfol ha esposto i principali contenuti delle riforme in materia di legislazione del mercato del lavoro, illustrandone gli effetti concreti non soddisfacenti. Sebastian Wilke, del Gruppo New professionals di IFLA, ha esemplificato una serie di tecniche per svolgere o comunicare le attività e le esperienze dei bibliotecari in modo innovativo come ad esempio i barcamp e lo speed networking, mezzi a basso costo che possono aiutare a colmare il gap tra i bibliotecari “esperti” e i giovani colleghi. Infine Maria Abenante ha illustrato l’iniziativa politica svolta dall’AIB in relazione alla tutela e difesa della dignità della professione e alle corrette forme di esternalizzazione, denunciando in particolare il ricorso al massimo ribasso, sul quale l’AIB è già intervenuta (http://www.aib.it/attivita/campagne/eccesso-di-ribasso/). I lavori del secondo giorno si sono aperti con l’Assemblea Generale degli Associati, durante la quale è stato approvato il nuovo regolamento delle iscrizioni all’AIB, resosi necessario per adeguare le procedure alla legge 4/13. Durante la terza sessione, coordinata da Saverio Monno (Professore presso lo IULM), si è riflettuto sul tema Lavorare in biblioteca, fra vecchie storie e nuove sfide. Rachele Arena e Ilario Ruocco hanno presentato una ricognizione quantitativa e qualitativa sul lavoro attuale in biblioteca, frutto dell’elaborazione dei dati raccolti attraverso un questionario somministrato ai bibliotecari italiani dall’Osservatorio Lavoro e professione dell’AIB. Anna Maria Tammaro e Luisa Marquardt con Anna Della Fornace hanno svolto puntuali considerazioni sull’offerta formativa italiana dei corsi in biblioteconomia, con alcune raccomandazioni per migliorane la qualità. Simona Turbanti ha illustrato i risultati di un’indagine promossa con la Sezione AIB Toscana, focalizzata sull’utilità e sulla spendibilità in termini di reale occupazione della formazione impartita dalle università italiane in biblioteconomia e scienze della informazione: l’indagine ha riguardato i giovani al di sotto dei 35 anni. Infine Laurence Zerafa ha illustrato le attività del Centro Bibliotecario del Malta College of Arts Science and Technology: si tratta di sei biblioteche che sono diventate punto di riferimento per l’apprendimento e le esigenze informative e formative della comunità studentesca, del corpo docente e del personale amministrativo. L’intervento di Zerafa assieme a quello di Maria Stella Rasetti, che per sopravvenuti impegni non ha potuto essere presente (inviando, però, il testo che verrà, così, pubblicato negli atti del Congresso), avevano lo scopo particolare di far presente come la professione del bibliotecario sia effettivamente in continua evoluzione e che quindi la preparazione (cioè i requisiti di conoscenza, abilità e competenza) di questa figura professionale richieda continui adeguamenti, a riprova che la nostra è una professione “viva”. I lavori congressuali sono stati conclusi da Enrica Manenti, vice Presidente dell’AIB, che ha ricapitolato il dibattito svolto dai 20 fra relatori e coordinatori delle sessioni, anticipando alcuni temi del futuro impegno dell’AIB che dovrà riguardare la costruzione di una “vera” Associazione di professionisti, non trascurando le nuove prospettive e il ruolo sociale delle biblioteche. La Manenti, inoltre, ha ripreso l’animato dibattito che ha coinvolto il pubblico, con prevalente riguardo alla condizione di precarietà e incertezza a cui purtroppo soggiace oggi il lavoro bibliotecario, stigmatizzando gli aspetti negativi e valorizzando le potenzialità connesse alla legge 4, alla cui applicazione nei diversi contesti operativi devono collaborare tutti gli Associati e tutti i bibliotecari italiani. Due eventi collaterali hanno arricchito il Congresso. Una mostra sul bibliotecario storico Joris Coppetti, presentata da Maria Palozzi e realizzata appositamente per il Congresso dalla biblioteca di Area Umanistica di Roma Tre, con l’esposizione di volumi di varia provenienza. Un momento, infine, di grande partecipazione emotiva è stato lo spettacolo di Michele Santeramo Nobili e porci libri, offerto dalla sezione Puglia dell’AIB: un monologo in cui l’artista ripercorre la storia vera della carismatica figura di Giacinto De Gemmis, fondatore dell’attuale biblioteca Provinciale di Bari. Lo spettacolo, accolto con una vera e propria ovazione, è stato così magico che la figura di De Gemmis sembrava aleggiasse nella sala… a conferma della potenza evocativa dei libri. ma.abenante@gmail.com ","
"
https://aibnotizie.aib.it/a-berna-il-dewey-decimal-classification-users-group-europeo/,A Berna il  Dewey Decimal Classification  Users Group europeo,,AIB Notizie,,4 Giugno 2018,,HTML,https://aibnotizie.aib.it/,,,,CC BY-SA 4.0," Il 26 e 27 aprile 2018 si è svolto a Berna,  presso la Biblioteca Nazionale Svizzera, l’incontro “EDUG business meeting and symposium” organizzato dall’associazione European DDC Users Group della quale AIB è membro istituzionale. Si tratta dell’appuntamento annuale dei membri dei gruppi impegnati nello sviluppo delle edizioni nazionali della Classificazione Decimale Dewey, dei rappresentanti del Dewey Editorial Office e di altri specialisti interessati. All’incontro hanno partecipato circa 40 colleghi, in gran parte provenienti dalla Svizzera e dalla Germania. Di seguito una sintesi dei lavori. Nella prima giornata Unni Knutsen e Karoline Hof,  Università di Oslo,  hanno presentato  uno studio su come le relazioni fra le classi della DDC e i termini del soggettario possano aiutare gli utenti nella ricerca. L’indagine è stata svolta analizzando il comportamento di alcuni studenti a cui è stato chiesto di fare una serie di ricerche. Sono stati analizzati i log sul discovery tool in uso presso la struttura di appartenenza, Primo di Alma, su un arco temporale di un mese. A seguire la Deutschen Nationalbibliothek  ha presentato il sistema di classificazione automatica introdotto per tutte le opere elettroniche acquisite dall’autunno 2017. Il sistema è ormai entrato in produzione ed è stato utilizzato con soddisfazione da parte dei responsabili della biblioteca su decine di migliaia di opere anche se EDUG critica la mancata applicazione della classificazione “estesa”, sostituita da  “short number” non corrispondenti né ai numeri della versione ridotta né a quelli ottenuti dalla segmentazione della versione integrale. Alex Kyrios, OCLC, Online Computer Library Center,  ha presentato le modalità di cooperazione per lo sviluppo della Dewey attraverso strumenti wiki mentre la Biblioteca Nazionale Svizzera ha effettuato una  presentazione sull’uso della DDC nel Paese. Ancora, Tina Mengel, Deutschen Nationalbibliothek  e Peter Werling,  Pansoft, azienda produttrice del software della WebDewey, hanno  presentato le novità del tool, soffermandosi  in particolare sulle versione di lingua tedesca. Contemporaneamente vanno segnalate le modifiche che  riguarderanno la  versione italiana della WebDewey:  tra le altre, il preview delle suddivisioni,  la funzione “stampa” per  riprodurre in pdf una parte limitata di tavole (max 400 numeri),  la possibilità di copiare l’intestazione di una classe.  Altre modifiche riguardano il sw di  traduzione. Non direttamente visibili agli utenti della WebDewey renderanno più agevole il lavoro della redazione italiana, consentendo una maggior rapidità nella pubblicazione degli aggiornamenti e il miglioramento della qualità della traduzione.  Si tratta essenzialmente della disponibilità di statistiche per verificare i record non tradotti, quelli non pubblicati o quelli non validi, e la possibilità di decidere quali voci di indice utilizzare come intestazione. Nella seconda giornata si è svolta  una discussione sulle diverse modalità con cui le redazioni nazionali e gli utilizzatori della DDC possano essere coinvolti nelle modifiche e nello sviluppo della classificazione. A parere di chi scrive un passo avanti importante è stato compiuto  con l’ingresso  nell’Editorial Policy Committee (EPC) di Elise Conradi in rappresentanza di EDUG. In seguito  i partecipanti, divisi in gruppi di lavoro, hanno affrontato temi quali  linked data, API e classificazione delle mappe. Il tema dei linked data è emerso più volte durante le due giornate: da un lato è molto sentita l’esigenza della pubblicazione delle notazioni con le relative intestazioni per rendere effettivamente riutilizzabili le classi assegnate;  dall’altro OCLC pone dei freni in attesa di trovare un modello commerciale effettivamente sostenibile nel tempo. Si è infine tenuto il Business meeting, l’assemblea dell’associazione in cui ogni redazione nazionale presenta gli avanzamenti dell’ultimo anno di lavoro e le problematiche relative all’utilizzo della DDC nelle biblioteche di ogni paese. L’assemblea si è conclusa con il rinnovo delle cariche associative (presidente, vicepresidente e segreteria) per le quali sono risultati eletti per il periodo 2018-2020 Elise Conradi (National Library of Norway) come presidente, Jean Mauryn (Bibliotheque nationale de France) come vicepresidente e Harriet Aagaard (National Library of Sweden) come segretario. Nell’insieme  si è trattato di una due giorni di lavoro molto intensa con risultati  che vanno diffusi ed approfonditi nella comunità dei bibliotecari italiani. Le slide utilizzate per le presentazioni del Symposium del 26 aprile e il verbale provvisorio dell’assemblea di EDUG sono disponibili alla pagina: http://edug.pansoft.de/tiki-index.php?page=2018+meeting   Piero Cavaleri Maura Quaquarelli Redazione WebDewey   ","
 DDC, EDUG "
https://aibnotizie.aib.it/bologna-bartleby/,A Bologna la Bartleby Common Library,,AIB Notizie,,6 Marzo 2013,,HTML,https://aibnotizie.aib.it/,,,,CC BY-SA 4.0," La Bartleby Common Library è nata dall’idea del collettivo studentesco Bartleby di creare, all’interno dello spazio autogestito di via Capo di Lucca, una biblioteca che fosse davvero condivisa e partecipata. I primi libri sono stati raccolti grazie alle numerose presentazioni organizzate e alle donazioni di coloro che quotidianamente frequentano i nostri spazi. Mentre ci impegnavamo a una prima catalogazione dei volumi, cresceva in noi l’interesse per il mondo dell’editoria e delle riviste indipendenti. Così, nella primavera 2010, abbiamo deciso, nella nuova sede in via San Petronio vecchio, di ospitare il B.I.R.R.A. “Bagarre Internazionale delle Riviste Alternative”, giunto oggi alla terza edizione. Nei due giorni del festival, in tanti e tante, tra appassionati ed esperti del mestiere, studenti, scrittori e semplici curiosi hanno popolato l’evento e contribuito a uno scambio di idee e conoscenze. L’evento, mettendoci in rapporto diretto con le riviste e soprattutto con chi le fa, ci ha spinto a concretizzare il nostro interesse per il mondo dell’editoria indipendente. Abbiamo così deciso di ampliare l’iniziale progetto con una sezione emeroteca. Verso la metà del 2011, la Common Library si è arricchita grazie all’acquisizione di parte del fondo di riviste che Roberto Roversi aveva raccolto presso la storica libreria Palma Verde. Consci del valore della donazione, abbiamo ritenuto necessario aprire l’emeroteca, non solo agli studenti dell’Università, ma all’intera cittadinanza. Il fondo, che ormai contava migliaia di riviste, doveva divenire accessibile e facilmente fruibile da tutti. Con questo desiderio, abbiamo cercato di coinvolgere altre realtà, che si sono immediatamente rese disponibili a costruire e consolidare insieme il progetto Common Library. Così nell’autunno del 2012, con la collaborazione di Caso S., Zapruder, Bibliotecari Necessari e singoli appassionati, abbiamo iniziato un accurato lavoro di catalogazione al fine di inserire l’intero patrimonio di riviste nel database ACNP. La collezione spazia dalle riviste di letteratura, arte, cinema, spettacolo a quelle di politica e filosofia, coprendo un periodo che va dagli anni ‘80 dell’Ottocento fino ai nostri giorni. Ricca è la panoramica che offre sugli anni ‘60 e ‘70 compresi rari esemplari ciclostilati e autoprodotti nell’ambito del movimento studentesco. Sistemare, sfogliare e leggere le riviste ha dato il via a una serie di workshop e presentazioni letterarie. Il primo incontro, dedicato proprio alla figura di Roversi, ha visto la partecipazione del nipote ed editore Antonio Bagnoli (Pendragon) e di alcuni collaboratori del poeta (Bruno Brunini, Sergio Rotino, Carla Castelli); un secondo appuntamento è stato invece dedicato alla presentazione del numero speciale di Nuova Rivista Letteraria dedicato alla memoria di Stefano Tassinari con parte della redazione della rivista e del collettivo Wu Ming. Attualmente la biblioteca, dopo uno sgombero nel mese di gennaio, è nuovamente aperta nell’aula Roveri dell’Università presso via Zamboni. La nostra proposta resta quella di ripartire dalla carta, dai luoghi d’incontro e di socialità, dalla produzione e condivisione di una cultura che deve essere gratuita e aperta a tutti. Potete seguire tutti gli aggiornamenti sul nostro sito http://bartleby.info, su twitter @CommonLibrary e su Facebook Bartleby Common Library. bartlebycommonlibrary@gmail.com ","
"
https://aibnotizie.aib.it/raffone-caserta-punto-lettura-npl/,A Caserta il nuovo Punto lettura Nati per Leggere,,AIB Notizie,,18 Dicembre 2014,,HTML,https://aibnotizie.aib.it/,,,,CC BY-SA 4.0," Sabato 25 ottobre 2014 è stato inaugurato il Punto Lettura Nati per Leggere presso la Biblioteca Comunale “Alfonso Ruggiero” di Caserta, nato a seguito della sottoscrizione di un protocollo di intesa tra la Città di Caserta, l’Associazione Chiedilo alla Luna e il Coordinamento Regionale Nati per leggere Campania. Sono intervenuti all’inaugurazione il Sindaco della Città di Caserta, l’Assessore alla Cultura, la Responsabile della Biblioteca “Alfonso Ruggiero” Marialidia Raffone, il Presidente AIB Campania Giovanna De Pascale, la Referente Regionale Nati per leggere Campania del Centro per la salute del bambino Tiziana Cristiani, la Referente territoriale Nati per leggere per Caserta e provincia Carmen Di Carluccio. L’attivazione a Caserta del Progetto Nati per leggere ha rimarcato quanto sia fruttuosa la realizzazione in una biblioteca pubblica di uno spazio riservato ai più piccoli e alle loro famiglie. Lo scopo è quello di garantire a tutti i bambini della provincia di Caserta, già da dai primi mesi fino all’età prescolare, l’opportunità di una crescita equilibrata e di uno sviluppo ottimale grazie alla lettura di relazione. Nati per leggere è un progetto di comunità, che si articola sul territorio attraverso una rete sinergica tra bibliotecari, pediatri e lettori volontari. Va segnalata la fattiva collaborazione dei pediatri campani e, in particolar modo, della pediatra Claudia Manetti (referente regionale NpL dell’Associazione Culturale Pediatri). Nel corso dell’inaugurazione è stato illustrato il funzionamento e l’organizzazione del punto lettura di Caserta, oltre che le attività previste nei mesi a venire. Attività che saranno svolte anche con il contributo volontario di lettori e lettrici di Caserta. Dopo gli interventi istituzionali, le volontarie hanno accompagnato i bambini e le loro famiglie nella sala adibita a Punto di lettura dove hanno allietato i partecipanti con le Storie di Nati per leggere. La giornata si è conclusa con la piantumazione, nella area verde della biblioteca, di un ulivo denominato “l’albero delle storie”, che i bambini potranno vedere crescere ogni volta che si recheranno nel punto lettura. L’evento ha dimostrato che i punti di lettura si configurano “come spazi educativi in cui la relazione tra l’adulto ed il bambino viene facilitata dalla pratica della lettura condivisa; come luoghi di incontro per le famiglie, strumenti per sostenere le competenze genitoriali e una modalità di tessere legami di prossimità”. Il messaggio più importante che è stato veicolato è che il libro rappresenta un mezzo efficace per attivare una comunicazione profonda tra i bambini e i genitori nell’ambito familiare. Marialidia Raffone – Biblioteca comunale di Caserta – marialidia.raf(at)libero.it  ","
"
https://aibnotizie.aib.it/a-catania-un-laboratorio-teorico-pratico-sulle-legature-storiche-occidentali/,A Catania un laboratorio teorico-pratico sulle legature storiche occidentali,,AIB Notizie,,17 Ottobre 2018,,HTML,https://aibnotizie.aib.it/,,,,CC BY-SA 4.0,"      Tra il 24 e il 26 luglio 2018, a Catania, nella Biblioteca della Società di Storia Patria per la Sicilia Orientale, sede da alcuni anni di numerose attività dell’AIB Sicilia, si è svolto il seminario di aggiornamento professionale promosso dalla sezione siciliana dell’AIB e intitolato Laboratorio teorico-pratico sulle legature storiche occidentali: storia e manifattura. Il corso, a cura di Simona Inserra, formatasi, tra l’altro, alla Scuola Europea di Conservazione e Restauro del Libro di Spoleto ed  oggi ricercatrice di Archivistica, Bibliografia e Biblioteconomia del Dipartimento di Scienze Umanistiche dell’Università di Catania, è stato suddiviso in una parte teorica e in alcune ore di lavoro pratico; ha visto la partecipazione di studenti universitari, bibliotecari provenienti da più parti d’Italia e di giovani studiosi del settore  provenienti anche da università estere. Per supportare  la comprensione degli argomenti trattati e aiutare i partecipanti nelle attività pratiche, sono state presenti due facilitatrici, Francesca Aiello e Francesca Mignemi. Obiettivo principale del laboratorio è stato lo studio dell’evoluzione della struttura fisica del libro dall’età medievale all’età moderna, con analisi di una parte della vasta letteratura scientifica e osservazione diretta di numerosi esemplari provenienti dal fondo antico della Biblioteca ospitante. Sono stati analizzati, nelle ore dedicate alle lezioni teoriche, i contributi di alcuni fra i più grandi studiosi del settore, tra cui Roger Powell, Christopher Clarkson e Nicholas Pickwoad, ai quali molto si deve per l’approccio allo studio delle informazioni materiali presenti nelle legature storiche, fonti di informazioni insostituibili sulla storia del libro come manufatto. Partendo dalla definizione di legatura, ampio spazio è stato dato allo studio delle varie tipologie storiche, alla nomenclatura, agli strumenti di lavoro del legatore, anche attraverso l’osservazione di miniature, silografie e incisioni dei secoli scorsi, nelle quali erano rappresentati i luoghi e le fasi caratterizzanti la professione del legatore. Il gruppo ha così potuto cogliere le differenze esistenti fra legature antiche, prodotte e utilizzate nel corso del XV e XVI secolo per manoscritti, incunaboli e cinquecentine, caratterizzate, oltre che dai materiali costituitivi della coperta, da decorazioni metalliche, borchie, cantonali e fermagli; legature moderne, utilizzate dalla fine del XVI secolo e fino al XIX, con carte di guardia decorate (silografate, marmorizzate, goffrate in oro o argento), impressioni in oro e indicazione di autore e titolo sul dorso; legature recenti, dei secoli XX e XXI, di restauro se impiegate su libri antichi, spesso flosce in pergamena, ma anche rigide con piatti in cartone e coperta in tela. La spiegazione degli elementi caratterizzanti le diverse tipologia di legatura è stata accompagnata dalla visione di esemplari della biblioteca, ma sono stati molto utili anche alcuni repertori online, come quelli della Bayerische Staatsbibliothek, della British Library sulle legature europee (sec. XV-XX), la raccolta delle legature con impressioni a secco (sec. XII-XVIII) della Bibliothèque Sainte-Geneviève  e quella della Staatsbibliothek  di Berlino. I partecipanti al corso hanno così potuto osservare esemplari prodotti in diversi paesi d’Europa caratterizzati da vari tipi di legature: legature rigide in piena pelle o pergamena oppure in mezza pelle o pergamena; legature flosce, realizzate in pergamena o con cartoncino, molto comuni tra la fine del XVII e l’inizio del XIX secolo. Durante tutto lo svolgimento del corso, i partecipanti hanno manipolato esemplari di ogni tipologia discussa durante le ore di lezione teorica, a partire dalle cinquecentine e fino a libri del XIX secolo con legature coeve o di restauro. L’analisi delle legature storiche e dei prototipi forniti dalla docente ha permesso inoltre di riconoscere i sistemi di cucitura utilizzati nelle legature a partire dal medioevo: cucitura a catenella, con nervo singolo, nervo doppio e fettuccia, in spago, in pelle allumata o in pergamena, in fettuccia di cotone. Apprese le nozioni teoriche basilari, tutti i partecipanti sono stati invitati a cimentarsi nella creazione di due prototipi: una legatura floscia in cartoncino decorato con cucitura a catenella, nella quale i fascicoli sono stati cuciti senza uso di supporti, e una legatura con nervi in spago. Infine, una parte del tempo è stata dedicata alla realizzazione di capitelli con struttura semplice e supporto in spago. Alla fine della terza giornata, ogni partecipante è stato invitato a cimentarsi nella descrizione di una legatura, facendo riferimento a uno degli esemplari contenuti nel fondo antico della Biblioteca. Nella scheda catalografica, oltre alle indicazioni bibliografiche, è stato richiesto di descrivere la legatura indicando i materiali della coperta e dei supporti, la tipologia di cucitura (con indicazione del numero dei supporti); la  datazione della fattura indicando e descrivendo  eventuali rifacimenti o restauri. In conclusione il corso ha rappresentato una preziosa occasione di accrescimento professionale e culturale, nonché motivo di confronto e di scambio di informazioni tra i presenti. L’abbondante bibliografia fornita a supporto delle lezioni teoriche e delle ore di pratica svolte, può essere considerata una preziosa guida nel percorso di studi individuale di ogni partecipante al corso.   Debora Di Pietro Studentessa di Storia dell’arte e beni culturali, DISUM, Università degli studi di Catania Simona Inserra Università di Catania, DISUM, Università degli studi di Catania ","
 AIB Formazione, Legature "
https://aibnotizie.aib.it/a-corto-di-libri-compie-dieci-anni/,A corto di libri compie dieci anni,,AIB Notizie,,18 Giugno 2018,,HTML,https://aibnotizie.aib.it/,,,,CC BY-SA 4.0," Si è conclusa la decima edizione del concorso “A corto di libri. I cortometraggi raccontano le biblioteche” al Salone di Torino. Promossa da AIB e IFLA Metropolitan Libraries in collaborazione con il Centro per il libro e la Lettura, Gallucci editore, Del Vecchio editore, Media Library On Line  e con il sostegno di Pikes Peak Library District e Free Library of Philadelphia, la rassegna ha visto la partecipazione di 33 cortometraggi provenienti da Australia (1) Cina (1) Croazia (1) Francia (1) India (1, ma ritirato) Israele (1) Kazhakistan (1) Norvegia (1) Stati Uniti (1) Russia 2) Turchia (2) Repubblica Ceca (3) Italia (17). La sezione più piena è stata quella dedicata alla pubblicità (16 corti), seguita dai documentari (14) e, infine, dai video a soggetto (2). La selezione è stata curata dalla  giuria composta da Fabio Melelli, critico cinematografico, Daniela Currò, Conservatrice della Cineteca nazionale, Simonetta Bonito, bibliotecaria, rappresentante Cepell, Corrado Di Tillio, bibliotecario, rappresentante AIB e membro Met Lib IFLA, Siobhan Reardon, President and Director of the Free Library of Philadelphia, membro Met Lib IFLA. La premiazione si è svolta al Salone sabato 12 maggio,  alla presenza di Fabio Melelli, Daniela Currò, Pietro Del Vecchio, Alessandra Quaglia (AIB Piemonte), con la partecipazione del gruppo di Lonate Pozzolo e i saluti videoregistrati dal Queensland e da Zagabria. I cortometraggi premiati, e le motivazioni della giuria, sono stati: Little moments big impact / State library of Queensland / Australia (sezione pubblicità). Il  lavoro, con mirabile sintesi, illustra una delle funzionalità dell’istituzione bibliotecaria, promuovendo il progetto First 5 Forever con efficacia comunicativa e stile asciutto, inducendo l’empatia dello spettatore in ragione del contesto familiare rappresentato; What do users say about library services for people experiencing homelessness /Zagreb city libraries, Sikic/ Croazia (Documentario) L’opera di inclusione degli homeless svolta dalla biblioteca di Zagabria viene raccontata con apprezzabile essenzialità, privilegiando il contenuto sulla messa in scena, raggiungendo in pieno il risultato di presentarsi quale modello virtuoso di cui è auspicabile l’applicazione anche in altri ambiti nazionali. C’è campo? / Biblioteca comunale e Consiglio comunale di Lonate Pozzolo, Italia (A soggetto)  Il lavoro comunica i servizi bibliotecari in modo semplice e a misura di bambino, con piglio giocoso non disgiunto da un’encomiabile istanza sociale e didattica. Il premio cortometraggio dell’anno è stato assegnato a  What do users say about library services for people experiencing homelessness. Dopo la premiazione di Torino 15 cortometraggi hanno partecipato anche al Met Lib Award, assegnato dalla sezione IFLA Metropolitan Libraries nel corso della conferenza di Belgrado (13-18 maggio 2018). Il vincitore è Books in the cloud, realizzato da Beit Ariela “Shaar Zion” Library (Tel Aviv, Israele), che riceverà il premio nel corso del congresso IFLA a Kuala Lumpur. Al di là dei premi e della notevole qualità di molti dei video partecipanti, va sottolineata l’originalità e l’efficacia comunicativa che ha caratterizzato questa decima edizione e la grande varietà di proposte, anche tenendo conto della differenza dei mezzi e delle competenze impiegate. Un indubbia sollevìcitazione alle biblioteche che cercano di raccontarsi e di farsi conoscere da un pubblico più ampio. Un forte ringraziamento a tutti coloro che hanno lavorato, sostenuto e partecipato a questa decima edizione di A corto di libri, con l’auspicio di un sempre più ampio sviluppo della rassegna.    Gabriele De Veris gdeveris@gmail.com   Tutti i cortometraggi sono visibili sul canale youtube di Acorto di libri  https://www.youtube.com/user/acortodilibri Sezione PUBBLICITA’  A bit different world / Liskova, The North Bohemian Resarch Library in Usti nad Labem/ CZ A day in the life of a librarian / Russian State library for young adults /RUS Benvenuti in biblioteca / Biblioteca civica Fossano / ITA Biblio and me proroga / Università di Milano / ITA Bibliospot 7 il discovery tool oneclick / Biblioteca UniMore /ITA Biblioteche di Roma Cultura viva / Mediateca Roma / ITA Books in the cloud / Tel Aviv Vbrit Ariela Library / ISR Crown SV 30 / Camilli e Pinzani / ITA Libraries make Guangzhou a nicer place / Guangzhou Library /CHN Little moments big impact / State library of Queensland /AUS Pubblicità progresso / Biblioteca Santa Croce sull’Arno /ITA Semi di cinema / Biblioteca Buccinasco / ITA La sfida: un booktrailer per il portfolio delle competenze / Belotti Masserini e Vitari, AIB formazione / ITA To understand / Korsakova, Educational library Plzen Region / CZ Wanderlust 2 / Rossi, Biblioteca Vanzeghello / ITA Wonderlibrary / Associazione culturale Art Grade /ITA  Sezione DOCUMENTARIO / DOCUMENTARY  Alla scoperta della filosofia / Frigerio Franceschini Biblioteca Filosofia Univ Milano / ITA La biblioteca perdurerà / Biblioteca Assemblea regionale siciliana, De Michele / ITA Books are my weapon / Alice Obar / USA The castle of Soria Moria / Tone Moseid, Tonsberg og Faerder Bibliotek / NOR First person reader / Susat, Biblioteca comunale Trento / ITA Library Planet Furuset / Russian State Library for Young Adults / RUS Martin Luther King exhibition / Lyon public library / FR Midyat public library little unusual reader / Midyat public library / TR Moment with a book / Bednarova, Municipal library Prague / CZ National library of Republic of Kazhakstan / The Nationa library of Kazhakstan / KZ Il posto delle storie / Takats, La biblioteca dei piccoli / ITA Sing a folk song for public libraries / Grand national assembly of Turkey / TR Urban art in biblioteca / Mediateca Roma / ITA What do users say about library services for people experiencing homelessness /Zagreb city libraries, Sikic/ CRO  Sezione A SOGGETTO / FICTION  Bucsity / Biblioteca di Rozzano/ ITA C’è campo? / Biblioteca Lonate Pozzolo , Zuffrano / ITA Dreams / Athithya Kanagarajan /IND (RITIRATO/ WITHDRAWN)        ","
 a corto di libri, cortometraggi "
https://aibnotizie.aib.it/a-corto-di-libri-5ed/,A corto di libri: si riparte da 5,,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," È partito dalla Toscana il concorso A corto di libri.  I cortometraggi raccontano le biblioteche, da quest’anno inserito nel programma delle iniziative nazionali sostenute dall’Associazione Italiana Biblioteche con FST Mediateca Toscana, Libreria Libri Liberi e in collaborazione con il progetto Nati per Leggere, ANCI, Centro per il libro e la lettura, Gallucci editore, Regione Umbria. La presentazione è avvenuta il 14 novembre scorso a Firenze al Teatrino del Gallo, presso la libreria Libri Liberi, per sottolineare la vicinanza tra librerie e biblioteche. L’incontro è stato aperto dai saluti di Sveva Fedeli per la Mediateca Toscana e dalla visione del documentario “In biblioteca”, prodotto nel 1957 dalla Corona Cinematografica con la partecipazione di una giovanissima Ileana Ghione, per conto del Ministero della Pubblica Istruzione. Un raro documento oggi custodito dalla Cineteca di Bologna, che lo ha messo gentilmente a disposizione, in cui viene narrata la vita di una grande biblioteca. Successivamente Vittorio Rossi (direttore della Libreria Libri Liberi), Stefano Parise e Gabriele De Veris hanno illustrato “A corto di libri”, rivolto a tutti coloro che hanno il desiderio di narrare il microcosmo bibliotecario presentando storie e protagonisti raccontati dietro una macchina da presa. Il concorso si articola come da tradizione in quattro sezioni per genere – video a soggetto, documentario, pubblicità e animazione – alle quali si aggiunge una sezione tematica, dedicata al progetto nazionale “Nati per leggere” che può consistere in uno dei quattro generi indicati. Sveva Fedeli ha introdotto un video-collage realizzato con vari spezzoni di f ilm presenti presso la mediateca, in cui la biblioteca è protagonista e ha sottolineato l’importanza di iniziative che permettano ai giovani professionisti e agli appassionati di poter raccontare con originalità il mondo delle biblioteche. Fabio Melelli (critico cinematografico e presidente della giuria) e Alessandra Panzanelli (AIB Umbria) hanno ricordato le precedenti edizioni – a cui hanno partecipato finora 68 video – avvalendosi dei filmati vincitori “Marius”, “Libri d’evasione” e “Parole libere” e del messaggio di saluto del regista Lorenzo Tozzi. Sandra Di Majo (AIB Toscana) ha concluso la manifestazione introducendo una conversazione telefonica con David Riondino, un artista che è stato anche bibliotecario presso la Biblioteca Nazionale di Firenze, a cui è seguita la proiezione del breve filmato promozionale “La biblioteca ti fa crescere” realizzato per la Provincia di Milano dal regista Silvio Soldini poco prima di Ifla 2009. Ricordiamo che per partecipare al concorso, per il quale non è prevista alcuna quota di partecipazione, si devono presentare i lavori entro il 13 aprile. Una commissione composta da professionisti ed esperti selezionerà i vincitori basando la propria valutazione sull’originalità e l’efficacia dell’opera. I video vincitori verranno premiati in occasione del Salone del Libro di Torino (padiglione Umbria) in programma dal 16 al 20 maggio 2013. Il regolamento con le modalità di partecipazione e i filmati delle quattro edizioni si possono trovare su http://www.aib.it e su http://acortodilibri.wordpress.com https://www.facebook.com/acortodilibri giovannapietrini@gmail.com ","
"
https://aibnotizie.aib.it/a-michele-casalini-la-laurea-ad-honorem-in-scienze-archivistiche-e-biblioteconomiche/,A Michele Casalini la laurea ad honorem in Scienze archivistiche e biblioteconomiche,,AIB Notizie,,28 Giugno 2019,,HTML,https://aibnotizie.aib.it/,,,,CC BY-SA 4.0," Ha avuto luogo il 21 maggio 2019 presso l’aula magna dell’Università di Firenze la cerimonia di conferimento della laurea magistrale in Scienze archivistiche e biblioteconomiche a Michele Casalini. Laurea ad honorem, proposta dal Corso di laurea magistrale istituito nel 2008 a seguito della trasformazione del corso di laurea specialistica attivato nel 2001, uno dei primi e dei più accreditati a offrire un percorso di alta formazione. Nato a Firenze nel 1965, Michele Casalini dirige, con la sorella Barbara, l’azienda di famiglia Casalini Libri, azienda di distribuzione libraria e servizi d’informazione e catalogazione bibliografica di prestigio internazionale. Membro del board del Council on Library and Information Resources (CLIR), ha collaborato con l’Agenzia Nazionale di Valutazione del Sistema Universitario e della Ricerca (ANVUR) quale esperto nel Gruppo di lavoro Database e nuovi indicatori e col Ministero per i Beni e le Attività Culturali per la traduzione dello standard internazionale di catalogazione RDA, Resource Description and Access. Ha promosso negli anni Novanta lo standard UN/EDIDACT per il settore del libro in Italia e in Europa tramite il contributo al progetto europeo EDILIBE e la fondazione dell’associazione EDILIBRO. Ha contribuito alla discussione su BIBFRAME, Bibliographic Framework Iniziative, il nuovo formato di registrazione dei dati che utilizza la tecnologia dei linked data per la costruzione del web semantico; recentemente ha partecipato al progetto National Strategy for Shareable Local Name Authorities National Forum dell’Institute of Museum and Library Service (IMLS) ed è tra i promotori dell’iniziativa internazionale Share Virtual Discovery Environment in Linked Data (Share-VDE). Dal 1999 collabora all’organizzazione del convegno internazionale annuale Fiesole Retreat, dedicato all’evoluzione della filiera dell’informazione accademica. Ha fatto parte del consiglio di amministrazione della casa editrice La Nuova Italia ed è amministratore unico delle edizioni Cadmo. E’ membro di numerose associazioni professionali tra cui la American Library Association e la Society for Scholarly Publishing. Nella sua laudatio, il prof. Mauro Guerrini ha sottolineato che Casalini Libri è il più importante esportatore nel mondo di libri e riviste accademiche italiane, fornitore tra l’altro delle Università di Stanford, Harvard, Berkeley, Yale, delle Library of Congress, British Library, Bibliothèque nationale de France e Bayerische Staatsbibliothek. Il profilo aziendale si è progressivamente contraddistinto quale quello di una qualificata agenzia bibliografica, attenta a individuare e censire le pubblicazioni italiane anche più rare e estranee ai circuiti di distribuzione, che ogni anno produce circa 60.000 record di novità secondo gli standard internazionali di catalogazione e controllo bibliografico. Già negli anni Settanta l’azienda, fondata dal padre Mario, è stata referente italiana del progetto internazionale “shared cataloguing” della Library of Congress, ed è a tutt’oggi partner del Program for Cooperative Cataloging (PCC). La Casalini Libri conta oggi circa 100 dipendenti, in buona parte laureati e qualificati nelle discipline del libro. L’azienda ha da subito prestato grande attenzione all’innovazione e allo sviluppo di servizi informatici. La piattaforma Torrossa consente la consultazione di un enorme patrimonio documentale e l’accesso alle risorse digitali sviluppate dagli editori italiani, di cui valorizza e presidia l’attività, in un contesto di mercato molto difficile. Casalini Libri non solo diffonde la cultura accademica italiana all’estero, alimentando la comunità scientifica internazionale, con particolare forza negli ambiti delle scienze umanistiche e sociali, ma di fatto contribuisce a garantire la pluralità della ricerca, con il suo impegno capillare a segnalare e distribuire tutte le pubblicazioni di qualità, anche se non mainstream. Il forte impegno per il progresso della ricerca e della cultura si unisce a una straordinaria capacità imprenditoriale e di tessitura di relazioni, con tutti i partner che interagiscono nel cambiamento epocale che investe l’universo bibliografico. Un aspetto rilevante ha riguardato la definizione di nuovi linguaggi che scaturiscono dall’affermarsi di nuove tecnologie e di nuovi prodotti, di servizi digitali sempre più avanzati. Con grande lungimiranza e intraprendenza Casalini Libri ha negli anni prodotto innovazione, in azienda e nella comunità bibliotecaria più avanzata. Questo mantenendo fede ad una vocazione in primo luogo culturale, d’impronta etica e umanistica, che rappresenta un vanto per l’Italia. Nella sua lectio doctoralis Michele Casalini ha sottolineato l’importanza delle biblioteche a garanzia del progresso e della democrazia, evidenziando la “battaglia di risorse e di influenza” in corso tra i due settori delle scienze sociali e umane (HSS) e delle scienze dure, tecniche e mediche (STM), le cui pubblicazioni presentano forti differenze, con un prevalere degli investimenti (comunque in diffuso calo) nel digitale e negli ambiti STM, con minori acquisti di libri e un forte rischio di impoverimento culturale. Ciò si traduce di fatto in una perdita di pluralismo.  Mentre evolve il concetto di collezione, che potrà inglobare i dati primari della ricerca, con nuove sfide per le biblioteche, è importante che le istituzioni accademiche si attivino per cooperare a progetti di sviluppo condiviso delle collezioni e a progetti di information literacy che formino i giovani nativi digitali fornendo loro gli strumenti culturali e tecnici per acquisire capacità di ricerca e consapevolezza critica nella selezione e valutazione delle informazioni e delle risorse. Una nuova valorizzazione dell’ambito HSS passa anche attraverso lo sviluppo di progetti innovativi di digital humanities, a partire dalla promozione delle collezioni speciali attraverso i linked data, attivando collegamenti qualificati per connettere non più documenti, ma dati. L’università e le istituzioni pubbliche possono svolgere un ruolo determinante, in un momento di “crisi di percezione sul contributo fondamentale che danno le arti liberali rispetto alle scienze, sempre più privilegiate”, e in cui è invece quanto mai urgente valorizzare le “competenze di ascolto, scrittura, interpretazione, senso critico ed etico” delle comunità che siamo chiamati a formare. I testi della cerimonia, pubblicati dalla Firenze University Press, sono disponibili ad accesso aperto: https://oa.torrossa.com/resources/an/4485970.   Lucilla Conigliello Università di Firenze ","
 Michele Casalini "
https://aibnotizie.aib.it/denoia-napoli-seminario-portfolio-competenze/,A Napoli il Seminario “Il portfolio delle competenze nella formazione professionale”,,AIB Notizie,,24 Ottobre 2016,,HTML,https://aibnotizie.aib.it/,,,,CC BY-SA 4.0," Sessione mattutina Il 30 settembre 2016 si è tenuto, presso la Sala Conferenze della Biblioteca di Area Umanistica (BRAU) dell’Università degli Studi di Napoli Federico II, il Seminario con world cafè dal titolo “Il portfolio delle competenze nella formazione professionale”. L’iniziativa, organizzata dalla Sezione Campania dell’AIB e a cura della docente Patrizia Lùperi, prosegue il percorso di fattiva collaborazione già avviato con l’Osservatorio Formazione dell’AIB ed il Corso “Formazione 2.0 e profili professionali: problematiche attuali e prospettive future” tenutosi, lo scorso aprile, sempre a Napoli e nel quale, per la prima volta, è stato presentato il modello di portfolio che ogni associato dovrà compilare annualmente, al fine della verifica dell’attestazione, così come previsto dalla Direttiva sulla formazione continua. L’idea di organizzare un seminario specifico sul tema della certificazione delle competenze è scaturita dall’esigenza degli associati di voler approfondire l’argomento, in vista della futura preparazione e consegna ufficiale del loro portfolio che, lo ricordiamo, nella fase di “start up” in cui ci troviamo è facoltativo, ma che diventerà obbligatorio dopo il 2018. Il seminario sul portfolio delle competenze, della durata di 6 ore, ha previsto una sessione teorica mattutina e una sessione pomeridiana dedicata al dialogo informale e costruttivo, fra i partecipanti, con l’innovativa metodologia del world cafè. Durante la sessione mattutina, la docente Patrizia Lùperi ha illustrato lo scenario nazionale ed internazionale in cui si colloca l’offerta formativa AIB, basata sulla formazione continua diventata necessaria nella società della conoscenza. Sul concetto di apprendimento permanente lungo tutto l’arco della vita ha puntato, fin dagli anni ‘90, l’azione comunitaria, per far fronte alle sfide della globalizzazione e all’accelerazione del progresso scientifico e tecnologico che rendono sempre più necessaria la padronanza di nuove competenze, fra queste quelle digitali, in modo da evitare l’accentuazione di fenomeni di esclusione e frattura sociale. In un contesto di lifelong learning, anche la biblioteca diventa un ambiente di apprendimento informale a servizio del cittadino nella costruzione del sapere, un “istituto di apprendimento”, secondo la definizione di Solimine citata dalla Lùperi, cioè “luogo che si propone innanzi tutto di garantire l’accesso alla conoscenza, ma che fornisce anche gli strumenti critici per distinguere ciò che è veramente utile in determinate circostanze e per utilizzare nel modo migliore le informazioni che sono state recuperate”. Dalla raccomandazione del Consiglio Europeo del 20 dicembre 2012, che ha l’obiettivo di istituire entro il 2018 una modalità per la validazione dell’apprendimento informale e non formale, si è passati alla disamina della normativa nazionale che, se pur con ritardo, sta procedendo verso la costruzione di un sistema nazionale di certificazione di qualifiche professionali e di competenze correlate, a cominciare dalle indicazioni della legge 4/2013, del decreto legislativo 13/2013 e della legge 110/2014 che introduce gli elenchi nazionali dei professionisti dei beni culturali. Subito dopo, Lùperi ha analizzato i punti salienti della Direttiva sulla formazione continua dell’AIB che chiede agli associati, in questa fase di sperimentazione, di compilare il modello di portfolio predisposto dall’OF per mantenere l’iscrizione nell’Elenco degli Associati, documentando la volontà personale di migliorare costantemente le proprie competenze attraverso la propria formazione continua distinta tra attività formale (certificata), non formale (Corsi AIB, seminari, viaggi di studio, convegni in cui è previsto un attestato di partecipazione) e informale (attività didattiche, di tutoraggio, scientifiche, di studi e ricerche, attività on the job), secondo gli standard di qualità definiti dall’AIB e raggiungendo 1 credito annuo, pari a 25 ore di carico di lavoro. Dal 2018, nella fase a regime, la procedura si baserà sulla compilazione di un portfolio in linea nella piattaforma AIB e si ipotizza che i crediti annuali richiesti agli associati saranno 3, per un carico di lavoro di 75 ore. Lùperi ha sottolineato, inoltre, che gran parte dell’apprendimento informale si costruisce oggi attraverso la rete, grazie alla diffusione delle TIC e alla loro capacità di padroneggiarle, e che si possa addirittura parlare, con la creazione di percorsi personalizzati di conoscenza, di “formazione accidentale” e di piacere per la scoperta casuale (Serendipity) di un’informazione che non si era preventivata. La prima sessione del seminario si è conclusa con la presentazione di diversi esempi di portfolio già compilati da bibliotecari, illustrati dalla sottoscritta e da alcuni autori presenti. Ne è emersa la peculiare personalizzazione stilistica di questo strumento dinamico e auto riflessivo con il quale l’associato, attraverso una scrittura argomentativa, presenta il bilancio delle proprie competenze e mostra i risultati ottenuti nel proprio percorso professionale riuscendo, al contempo, ad individuare anche i punti di forza e di debolezza del proprio profilo, raggiungendo un grado di consapevolezza che gli consente di diventare il gestore della propria carriera. La sessione pomeridiana del seminario è stata dedicata al world cafè durante il quale i partecipanti, suddivisi per gruppi in tavoli separati, hanno discusso e analizzato le criticità legate alla compilazione del portfolio. Fra gli elementi che hanno destato maggiori perplessità negli associati: la valutazione dei crediti in relazione all’effettiva crescita personale e professionale; l’autovalutazione delle competenze digitali del professionista dell’informazione; la difficoltà nella definizione di apprendimento informale e non formale, con la richiesta di chiarire terminologia e concetti. L’incontro si è concluso con la soddisfazione di tutti i partecipanti, alcuni provenienti da altre regioni italiane, ma anche con l’istanza di replicare appuntamenti sul tema della formazione certificata e di creare materiali informativi a supporto della realizzazione del portfolio (Guida per la compilazione del modello di portfolio AIB, glossario termini e concetti chiave, tabelle per il calcolo dei crediti, etc.), affinché le indicazioni dell’AIB possano essere recepite in tempo da ogni associato, in vista della futura verifica e attestazione annuale delle competenze. Da questi appuntamenti formativi napoletani, sono emersi alcuni aspetti interessanti: innanzitutto l’importanza che gli associati danno alle competenze acquisite nel loro percorso di apprendimento continuo (formale, non formale e informale) e, aspetto non secondario, la volontà di vederle certificate e riconosciute, non solo all’interno dell’AIB, ma anche all’esterno. È anche alla luce di queste considerazioni che l’OF dell’AIB, nell’ultimo anno, ha avviato la procedura di accreditamento, di qualificazione e di riconoscimento della propria offerta formativa presso il MIUR, con l’obiettivo di offrire corsi per lo sviluppo delle competenze del personale della scuola, certificando ed assicurando la qualità delle proprie iniziative formative. Manuela De Noia – Vicepresidente AIB sezione Campania – manuela.denoia(at)gmail.com ","
 AIB Formazione, formazione "
https://aibnotizie.aib.it/cerbone-anticaglia/,A Napoli: Un’Altra Galassia – Anticaglia 2014,,AIB Notizie,,10 Luglio 2014,,HTML,https://aibnotizie.aib.it/,,,,CC BY-SA 4.0," L’ultimo fine settimana di maggio il centro storico di Napoli si è trasformato in un vivace salotto culturale capace di far interagire, in maniera informale – tramite incontri, reading, spettacoli, maratone letterarie – importanti autori italiani e un vastissimo pubblico di lettori grazie alla IV edizione “Un’Altra Galassia-Anticaglia”, la festa del libro nata dall’omonima associazione formata dagli scrittori e giornalisti Rossella Milone, Valeria Parrella, Francesco Raiola, Pier Luigi Razzano, Piero Sorrentino, Massimiliano Virgilio. Il fine programmatico dell’evento è quello di restituire la città ai cittadini e di avvicinare i libri ai lettori affidando a quei luoghi la possibilità dell’incontro tra letteratura e pubblico. Elisabetta Rasy “evoca” Anna Maria Ortese Il ricco programma di appuntamenti, tutti gratuiti, svoltisi nel refettorio, nelle cantine e nel chiostro del Monastero delle Trentatré, nel cuore del decumano superiore della città, ha visto la partecipazione di Michele Riondino e Francesco Bruni – attore e sceneggiatore de “Il Commissario Montalbano”, in occasione dell’uscita dell’ultimo libro di Camilleri – della poetessa  e saggista Antonella Anedda, degli scrittori Francesco Piccolo finalista al Premio Strega 2014 e Sebastiano Vassalli; mentre è toccato alla scrittrice Elisabetta Rasy far rivivere lo spirito di Anna Maria Ortese secondo il collaudato ed originale format delle “sedute spiritiche” in grado di “riportare in vita” scrittori non più esistenti. di Annalisa Cerbone – annalisa.cerbone(at)tin.it  ","
 lettura "
https://aibnotizie.aib.it/accarino-corso-figura-e-tutor/,A Roma la prima edizione del corso “La figura di e-tutor nei corsi a distanza sulla piattaforma Aibformazione.it”,,AIB Notizie,,31 Agosto 2016,,HTML,https://aibnotizie.aib.it/,,,,CC BY-SA 4.0," Veduta di Borgo Sant’Angelo Il 30 Maggio 2016, nell’aula informatica della LUMSA Università, posta nel caratteristico contesto di Borgo Sant’Angelo a Roma, si è tenuta la prima edizione del corso di formazione AIB “La figura di e-tutor nei corsi a distanza sulla piattaforma Aibformazione.it”, valevole un credito formativo per l’aggiornamento professionale. Organizzato a livello nazionale, il corso ha avuto la partecipazione di 35 corsisti provenienti da diverse regioni d’Italia, segnalati dalle diverse sezioni regionali per essere impegnati, una volta raggiunta l’attestazione conclusiva, come junior e-tutor in futuri corsi svolti in modalità blended learning sulla piattaforma Aibformazione. Gli obiettivi del corso, infatti, miravano al raggiungimento da parte dei corsisti di quelle competenze e capacità tipiche della figura di e-tutor, come: la corretta gestione delle comunità di apprendimento online; l’efficace interazione tra l’e-tutor e tutte le figure professionali coinvolte nel processo di apprendimento; la realizzazione di un’agenda di lavoro online, non solamente limitata alle attività di carattere relazionale ma anche relativa al monitoraggio e al tracciamento delle azioni dei corsisti in piattaforma; la conoscenza e l’utilizzo di attività e risorse del LMS Moodle. Il percorso formativo ha rispettato il modello 4 fasi che comprende: 1. l’analisi dei bisogni e disegno del corso 2. l’erogazione e la fruizione del corso 3. la valutazione e follow up del corso 4. la prova finale e certificazione dell’apprendimento. Il corso è stato realizzato in modalità blended learning, prevedendo una lezione in presenza di 8 ore, in cui sono stati illustrati i contenuti del corso, e due fasi di studio e lavoro a distanza: la fase di community learning per il lavoro di gruppo e la fase di action learning per il lavoro individuale, per un totale di 17 ore di lavoro a distanza. In tal modo sono state raggiunte le 25 ore di carico di lavoro formativo, previsto dalla Direttiva sulla formazione continua, per attestare annualmente la qualifica di socio. LUMSA La fase di verifica a distanza, comprendente la consegna dei lavori di gruppo e quelli individuali, si è conclusa il 30 giugno 2016 e su 35 partecipanti 33 hanno completato tutti gli steps di lavoro previsti per la certificazione delle competenze. Durante la giornata in presenza, i contenuti proposti dalla docente Patrizia Lùperi hanno riguardato la trasformazione del concetto da formazione tradizionale a formazione a distanza; le dinamiche e i modelli cognitivi relazionali delle comunità di apprendimento online; l’analisi e le differenze tra il ruolo di facilitatore e quello di e-tutor; la presentazione di elementi rilevanti per la costruzione del portfolio come strumento di crescita professionale. La seconda parte della lezione in presenza la sottoscritta ha illustrato le attività e le risorse principali del learning management system Moodle (forum, database, compito, glossario, ecc.) che è il sistema di e-learning alla base della piattaforma Aibformazione. Sono stati presentati ai corsisti ulteriori aspetti importanti per la figura di e-tutor come: le principali tecniche di supporto e motivazione, individuali e di gruppo, in contesti di apprendimento online; la costruzione di un’agenda di lavoro settimanale dell’e-tutor; il monitoraggio qualitativo e quantitativo dei partecipanti ad attività di formazione a distanza. Particolare importanza e rilievo ha avuto la parte “pratica” di lavoro a distanza che la sottoscritta ha seguito come senior e-tutor della piattaforma Aibformazione, nel corso della quale i corsisti hanno lavorato contemporaneamente su due livelli, quello di gruppo e quello individuale, operando in un contesto di tutoraggio semi-reale, creato appositamente per loro. Per il lavoro di gruppo a distanza i partecipanti sono stati organizzati piccoli gruppi di 2 o 3 persone, sono stati abilitati in piattaforma come e-tutor di mini corsi di prova, e così hanno potuto mettere in pratica tutte le nozioni che hanno appreso durante il corso: la creazione di un forum online e la gestione dei post (sottoscrizione, post evidenziati), la creazione di un tutorial sugli strumenti Moodle, il monitoraggio della partecipazione al corso online, l’uso delle attività e delle risorse della piattaforma. Per il lavoro individuale a distanza, una buona parte del tempo è stata impegnata nello studio dei materiali messi a disposizione, utili per realizzare la loro personale agenda dell’e-tutor, al fine di avere un tracciamento dei compiti e delle competenze della figura di e-tutor. Le attività a distanza che i corsisti hanno realizzato sono state particolarmente utili per la docente e per la sottoscritta al fine di rilevare il reale interesse dei partecipanti nei confronti di questa nuova figura professionale, centrale per la formazione professionale, e il loro grado di motivazione per impegnarsi attivamente come junior e-tutor in futuri corsi in piattaforma. La riflessione finale a cui si è giunti, anche in previsione della seconda edizione del corso che si terrà a Firenze il 27 settembre, riguarda il fatto che non tutti i partecipanti avevano ben chiaro i contenuti e gli obiettivi del corso e più estesamente conoscevano il nuovo modello formativo proposto dall’associazione ma soprattutto prevedevano l’impegno necessario per questa nuova figura professionale. Per questo alcuni partecipanti, non avendo mai avuto esperienze né di corsi online né di strumenti del Web 2.0, hanno dovuto impegnarsi di più per recuperare quelle lacune che il test d’ingresso, se compilato, avrebbe evidenziato come prerequisito indispensabile. Per loro il corso è stato sicuramente difficoltoso ma allo stesso tempo hanno caparbiamente ottenuto buoni risultati finali, visto che gli unici due ritiri sono dovuti a motivi personali. Altri partecipanti invece conoscevano già gli ambienti di apprendimento online e determinante è stato il loro supporto cognitivo e relazionale sia nelle relazioni con i singoli che in quelle collettive dei forum e dei gruppi di lavoro. Nel complesso i progetti conclusivi sono stati realizzati con grande impegno e passione e numerosi partecipanti sono stati segnalati come futuri e-tutor per la piattaforma, anzi una partecipante è già stata impegnata come junior e-tutor, per la sezione Piemonte, in un recente corso di formazione, anche se il cammino di preparazione e di studio è ancora tutto da costruire. Nella valutazione finale del corso tutti i feedback dei partecipanti sono stati molto positivi e soddisfacenti, tanto da richiedere una seconda edizione per chi non ha potuto partecipare alla prima. A settembre, quindi, il corso sarà replicato e l’iscrizione avverrà su base personale e si rivolgerà in particolare a coloro che sono interessati alla costruzione di questa nuova figura che riveste un ruolo chiave in una società sempre più orientata all’affermazione e diffusione di politiche di Lifelong and Continuing Learning.  Maria Accarino – accarino(at)aibformazione.it – Piattaforma formazione AIB ","
 AIB Formazione, formazione "
https://aibnotizie.aib.it/larosa-acnpsearch-nuovo-opac/,Acnpsearch: il nuovo opac del Catalogo ACNP,,AIB Notizie,,20 Dicembre 2016,,HTML,https://aibnotizie.aib.it/,,,,CC BY-SA 4.0," Il 16 dicembre 2016 si è tenuto, presso l’Università degli studi di Bologna Alma Mater Studiorum, il Seminario di presentazione del nuovo opac del Catalogo Italiano dei Periodici ACNP dal titolo “Acnpsearch e dintorni: nuovo opac, progetti e attività in corso”. Dopo il rilascio del nuovo programma gestionale Acnpweb a dicembre 2012, anche l’opac viene finalmente rinnovato attraverso un completo restyling dell’interfaccia del catalogo, dell’anagrafe e degli spogli. Le novità di ACNP sono state presentate durante la prima parte del seminario dagli interventi di Serafina Spinelli, Simonetta Righi e Vincenzo Verniti, tutti dell’Università di Bologna. In Progettare Acnpsearch Serafina Spinelli ha posto l’attenzione sulle fasi di progettazione, dal benchmarking alla scelta dei principi ispiratori (usabilità, valorizzazione della qualità dei contenuti e performance tecniche, ambiente di lavoro ricco ed efficace per i bibliotecari, non una funzionalità in meno rispetto al vecchio opac), attraverso la realizzazione di liste e tabelle di analisi e definizioni sulle caratteristiche individuate per il nuovo opac. L’interfaccia L’intervento di Simonetta Righi, Disegnare Acnpsearch, ha permesso di conoscere un nuovo concetto, quello di design, come problem solving: i segni, i colori, gli spazi veicolano informazione e aiutano a guidare l’utente verso i contenuti che sta cercando. Oggi gli opac devono combinare insieme funzionalità ed estetica, devono essere progettati secondo i concetti di user experience e user satisfaction. La grafica non è più un abbellimento ma fa parte delle fasi di progettazione, partecipa all’architettura dell’informazione e definisce l’esperienza dell’utente. L’intervento di Vincenzo Verniti, dal titolo Acnpsearch e i nuovi servizi gestionali, ha presentato il nuovo opac già disponibile online con tutte le sue novità: nuova grafica, nuova navigazione, nuove funzioni, nuovi servizi e migliori performance. Tra le principali funzioni annoveriamo la possibilità da parte degli utenti di registrarsi e avere così dei vantaggi, come ad esempio quello di salvare le proprie ricerche. Mentre il bibliotecario, autenticandosi con le proprie credenziali del gestionale, ha ora dei servizi aggiuntivi: accesso al repertorio ISSN e ai record ISSN, registrazione delle richieste di documenti con il nuovo modulo AcnpDoc, la gestione di liste di doni e doppi con la bacheca virtuale DoDo. I tre interventi hanno evidenziato come il catalogo ACNP dalla sua nascita nei lontani anni ’70 ad oggi non può più essere considerato solo un catalogo, ma deve essere visto come una costellazione, come un sistema che al suo interno ha tanti lego che lo compongono. La seconda parte del seminario ha visto la presentazione di progetti e attività in corso intorno al nuovo opac: il rapporto tra ACNP e il Centro Italiano ISSN con la convenzione presentata da Alberto De Rosa e Flavia Cancedda (Biblioteca Centrale Marconi, CNR); il progetto Biblioteche nella Smart city: mobilità sostenibile, orari, servizi, eventi di Antonella Bruni (Università di Bologna) e Simone Sensidoni (Bitapp S.r.l.) per la promozione delle biblioteche Unibo attraverso la messa in relazione dell’anagrafe ACNP con la rete dei trasporti urbani di Bologna; i lavori in corso del Gruppo di lavoro ACNP sui periodici elettronici con la presentazione Editori, fornitori e piattaforme nella gestione dei periodici elettronici di Mauro Apostolico (Università di Padova) e Gustavo Filippucci (Università di Bologna) sulla riorganizzazione della gestione delle condizioni di accesso per i periodici elettronici su ACNP. L’adesione all’evento è stata straordinaria, colleghi di ogni parte d’Italia hanno partecipato con entusiasmo alla presentazione di Acnpsearch e le nuove funzionalità sono state accolte calorosamente. Il nuovo opac è già online raggiungibile al link https://acnpsearch.unibo.it/, ma per i più nostalgici, il vecchio opac, che in tutti questi anni ha in maniera eccezionale assistito gli utenti nelle loro ricerche sui periodici, resterà ancora attivo in parallelo per tutto il 2017. Manuela La Rosa – Pontificia Università Gregoriana e membro CER AIB Lazio – larosamanuela(at)msn.com ","
 acnp, opac, periodici "
https://aibnotizie.aib.it/agenda-2030-pratiche-bibliotecarie-e-obiettivi-di-sviluppo-sostenibile/,Agenda 2030:  Pratiche bibliotecarie e obiettivi di sviluppo sostenibile,,AIB Notizie,,2 Ottobre 2019,,HTML,https://aibnotizie.aib.it/,,,,CC BY-SA 4.0,"  AIB Notizie accoglie con grande interesse il lavoro del gruppo di colleghi che lavorano alle tematiche dello sviluppo sostenibile ed assicurerà uno spazio fisso ai prossimi contributi. I media italiani hanno a giusto titolo posto l’accento sul Summit ONU sul Clima del 23 settembre, in cui Greta Thunberg ha spronato i potenti della terra a fare di più per raggiungere l’obiettivo emissioni zero e a non “rubare il futuro” delle giovani generazioni di oggi. Hanno invece dato poco o nessuno spazio all’evento istituzionale più importante dell’Agenda ONU sullo sviluppo sostenibile: l’High-Level Political Forum del 24-25 settembre, in cui, tirando le somme, sarà valutato il progresso di ciascuno dei 17 obiettivi dell’Agenda ONU 2030. L’emergenza climatica rappresenta solo una parte degli UN-SDG (Sustainable Development Goals). La maggior parte dei 17 Goals è invece dedicata a obiettivi di tipo sociale ed economico, che vanno dalla lotta alla povertà all’inclusione sociale, dall’istruzione di qualità e parità di genere alle imprese, città e comunità sostenibili. Si tratta di un’agenda complessa, con molti sotto-obiettivi e indicatori a partire dai quali, attraverso le valutazioni proposte da varie agenzie internazionali, si certifica il livello globale di sostenibilità del pianeta. Ogni stato è invitato a presentare all’ONU un VNR (Voluntary National Report), un rapporto nazionale di sostenibilità; in diversi paesi, diverse città hanno steso un VLR (Voluntary Local Report), che misura il livello locale di sviluppo sostenibile. I 17 obiettivi sono declinati in funzione delle diversità dei paesi membri delle Nazioni Unite. Si prenda ad esempio l’obiettivo n. 2 “Sconfiggere la fame”: una cosa è combattere le carestie in Africa, altra invece è se il problema alimentare è affrontato in un Paese UE. Ciò si riflette negli indicatori Eurostat, i quali sono non di rado diversi da quelli presenti in sede ONU. Il primo indicatore identificato da Eurostat in relazione all’obiettivo n. 2 è, ad esempio, il tasso nazionale o locale di obesità, a dimostrazione di un’enfasi posta nei paesi europei su problemi di sperpero e di sicurezza alimentare, più che di lotta alle carestie. Una chiara indicazione anche per le biblioteche a operare sullo stile di vita delle comunità di riferimento. L’AIB è tra i firmatari della Dichiarazione di Lione del 2014 un documento redatto dall’IFLA allo scopo di garantire il riconoscimento del ruolo fondamentale delle biblioteche nel perseguimento degli obiettivi di sviluppo sostenibile, e da allora collabora con IFLA e con altre associazioni quali EBLIDA, per il raggiungimento di tale scopo e aderisce dal 2016 all’ASviS – l’Alleanza Italiana per lo Sviluppo Sostenibile, che riunisce numerosissime istituzioni ed enti impegnati per far crescere nella società italiana la consapevolezza dell’importanza dell’Agenda 2030. L’ASviS, tra le sue molteplici attività, redige un rapporto annuale elaborando statistiche e proposte sullo stato dell’arte italiano e confrontandosi con i rappresentanti politici. Il prossimo rapporto ASviS sarà presentato il 4 ottobre in presenza dei rappresentanti del Governo e delle Istituzioni. La versione a stampa del Rapporto è distribuita gratuitamente, ma è anche possibile scaricarlo dal sito dell’ASviS e tutte le biblioteche possono inserirlo nella propria collezione. Tramite il Gruppo per l’attuazione degli obiettivi di sviluppo sostenibile dell’Agenda ONU  (citato  brevemente anche come Gruppo AIB sviluppo sostenibile),  l’AIB partecipa ad ASviS con varie attività: collabora con l’ISTAT per il lavoro sugli indicatori;  traduce documenti utili sullo sviluppo sostenibile; promuove iniziative di comunicazione e promozione della sostenibilità nelle biblioteche; sta redigendo un documento sulle politiche per le biblioteche che raccoglie le indicazioni delle diverse articolazioni dell’AIB. Molti enti e aziende hanno la consuetudine di produrre dei Rapporti di sostenibilità. Paradossalmente, questa prassi è  poco diffusa nelle biblioteche, per eccellenza agenti di sostenibilità.  Le biblioteche – nel loro modo di operare – possono contribuire alla sostenibilità attraverso l’esempio e la diffusione di principi e pratiche:  raccolta differenziata, parità di genere, integrazione di settori socialmente esclusi, o anche semplicemente l’attenzione  riposta su edifici bibliotecari totalmente green,  sono alcuni esempi  che rientrano nella teoria e nella prassi della sostenibilità. Allo scopo di evidenziare quanto le biblioteche fanno in questo campo, il Gruppo AIB sviluppo sostenibile  d’accordo con la Redazione di “AIB Notizie” propone di avviare una nuova rubrica dal nome “Agenda 2030”, in cui le biblioteche che pongono in essere iniziative sullo Sviluppo Sostenibile possono scrivere e dare pubblicità alle loro attività con brevi comunicazioni o articoli dedicati ai loro progetti  Link di riferimento Obiettivi di sviluppo sostenibile, https://sustainabledevelopment.un.org/?menu=1300 ASviS, https://asvis.it Dichiarazione di Lione, https://www.ifla.org/publications/node/11146 Gruppo AIB Sviluppo sostenibile, https://www.aib.it/struttura/commissioni-e-gruppi/gruppo-asvis/ ————————— Paola Maddaluno per il  Gruppo per l’attuazione degli obiettivi di sviluppo sostenibile dell’Agenda ONU ","
 Agenda 2030, Obiettivi di sviluppo sostenibile "
https://aibnotizie.aib.it/aib-riconoscimento-professionale/,AIB e riconoscimento professionale nella curva a gomito del gennaio 2013,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Anno 2013. “La storia infinita” del riconoscimento professionale e della rappresentatività dell’AIB sfugge alle sabbie mobili in cui annaspava da tempo e festeggia un inizio d’anno coi fuochi d’artificio, grazie al susseguirsi di avvenimenti che neanche il più immaginifico (e ottimista) degli sceneggiatori avrebbe avuto l’ardire di concentrare in così pochi giorni:  7 gennaio: il Ministro della Giustizia Paola Severino, di concerto con il Ministro per le Politiche europee e con il Ministro per i Beni culturali, emana il decreto per l’iscrizione dell’AIB nell’elenco delle associazioni rappresentative a livello nazionale delle professioni non regolamentate, ai sensi dell’art. 26 del d. lgs. n. 206/2007; 14 gennaio: il Presidente della Repubblica promulga la legge n. 4 recante Disposizioni in materia di professioni non organizzate (approvata in via definitiva il 19 dicembre 2012 dalla X Commissione attività produttive della Camera dei deputati in sede legislativa), che entra in vigore il 10 febbraio.  Per quanto i due provvedimenti traggano origine da un entroterra comune, vanno però a legiferare su aspetti piuttosto diversi tra loro. Ed è essenziale non confonderli, né creare sovrapposizioni. Proviamo ad esaminare brevemente entrambi. Il d. lgs. n. 206/2007 Il decreto, che recepisce la direttiva comunitaria 2005/36/CE, relativa al riconoscimento delle qualifiche professionali, è per noi di straordinaria rilevanza perché introduce, sia pure in un contesto  circoscritto, un soggetto prima del tutto assente in questo tipo di legislazione: le associazioni professionali. L’art.26, infatti, fa riferimento ad esse in relazione alle cosiddette “piattaforme comuni”, cioè ai tavoli tecnici transnazionali convocati con l’obiettivo di rendere il sistema professionale europeo il più possibile omogeneo. Il comma 1), in particolare, sancisce la possibilità, per le associazioni professionali rappresentative a livello nazionale, di partecipare, accanto agli ordini e ai collegi, alle Conferenze di servizi indette dalle autorità competenti (Presidenza del Consiglio dei Ministri e Ministeri vari) con l’obiettivo di formulare le proposte in materia di piattaforme comuni da presentare in sede europea. La partecipazione delle Associazioni professionali alle Conferenze è subordinata al possesso di specifici requisiti, di natura formale e sostanziale, taluni molto stringenti, enumerati in sette punti del comma 3. Tra essi ricordiamo: la “diffusione su tutto il territorio nazionale”; la “tenuta di un elenco degli iscritti, aggiornato annualmente con l’indicazione delle quote versate”; la presenza “di un sistema di deontologia professionale con possibilità di sanzioni”; e infine la “previsione dell’obbligo della formazione permanente”. In sintesi, il decreto 206/2007 rappresenta la prima forma di legittimazione delle Associazioni professionali, senza però determinare un “riconoscimento” a 360 gradi, che poteva avvenire soltanto mediante la predisposizione di un testo di legge in materia. Ciò nonostante, talune sue prescrizioni e i principi che le sottendono pongono le basi per disciplinare secondo un approccio nuovo le professioni intellettuali, introducendo il sistema cosiddetto “duale”e spezzando l’egemonia degli ordini, che non a caso lo hanno pesantemente osteggiato. A tale riguardo non meraviglia se anche l’iter procedurale per il riconoscimento abbia talvolta assunto le sembianze di una (poco epica) odissea. Ne ripercorro alcune tappe, da me vissute “in trincea”, da delegato CEN a professione e lavoro. A seguito del d. lgs 206 le associazioni presentano istanza di riconoscimento (l’AIB, insieme ad altre 46 Associazioni aderenti al CoLAP – Coordinamento Libere Associazioni Professionali, lo fa il 27 dicembre 2007), allegando la relativa documentazione. Il 28 aprile 2008 il Ministro della Giustizia emana il decreto di attuazione Requisiti per la individuazione e l’annotazione degli enti di cui all’articolo 26 del decreto legislativo 9 novembre 2007, n. 206, in cui si precisano anche le modalità dell’istruttoria. Tuttavia, dopo le elezioni politiche, gli uffici ministeriali smarriscono tutti gli incartamenti (surreale, ma così…), cosicché – siamo tra la fine del 2008 e i primi del 2009 – occorre ripresentare la documentazione. Questa verrà in primo grado valutata dal Ministero e, se supera il primo esame, trasmessa al CNEL, chiamato per legge a esprimere il proprio parere. Nel frattempo, avverso il decreto sono presentati vari ricorsi, e il 26 marzo 2009 si sfiora il disastro: il TAR Lazio, accogliendo il ricorso proposto dalle professioni sanitarie, con sentenza n. 3160 annulla il decreto; per fortuna, però, riconferma la validità dell’art. 26 del D. Lgs. 206/2007 perché quelle regole sono ritenute autosufficienti e nella norma non si fa riferimento alla necessità di decreti regolamentari. Nonostante tutto, dunque, il cammino verso il riconoscimento può proseguire! Il 12 maggio 2010 il CNEL esprime parere favorevole in merito alla documentazione presentata dall’AIB, e lo trasmette al Ministero della Giustizia. Per la firma del Ministro occorre attendere, come abbiamo visto, altri due anni e più; ma alla fine l’AIB è anch’essa iscritta nel registro delle associazioni riconosciute, tenuto dal medesimo Ministero e consultabile anche in rete: http://www.giustizia.it/giustizia/it/mg_1_24.wp. Un traguardo di cui andar fieri, quando consideriamo che ad oggi sono appena 21 le associazioni annotate nel registro (contro, ad esempio, le 200 e passa aderenti al COLAP), e, tranne l’AIB, nessuna di esse afferisce al comparto dei beni culturali. La legge n. 4/2013 Mentre accadeva tutto ciò, il dibattito sulla riforma delle professioni si faceva sempre più acceso, innanzitutto tra i professionisti e le loro rappresentanze (tra le manifestazioni più significative: i due “Stati generali delle associazioni professionali” del 2004 e 2006, e l’evento “COMPETE.R.E. – Competenze riconosciute nell’economia” del 2010, tutti promossi dal CoLAP), ma anche in Parlamento, dove ad un certo punto si sono incrociati, all’esame della Camera dei Deputati, ben otto progetti di legge. Particolarmente forte, in Parlamento, l’opposizione e il potere degli ordini, testimoniati da alcuni episodi emblematici, quali la convocazione soltanto dei loro rappresentanti da parte del Ministro Alfano il 15 aprile 2010, con conseguente protesta e richiesta di convocazione da parte del CoLAP e di oltre 50 associazioni, AIB compresa. Nondimeno lo stesso fronte delle professioni non regolamentate si è mostrato, in questi anni, poco compatto. Schematizzando parecchio, possiamo dire che al suo interno si sono fronteggiate almeno due impostazioni. L’una, di cui il principale fautore è stata Assoprofessioni, appariva più legata alla tradizione italiana ed era fondata sul riconoscimento della professione come centro di gravitazione della riforma. La definizione delle caratteristiche professionali peculiari (titoli di studio, competenze, ecc.) era affidata ad Enti di standardizzazione come l’UNI, mentre le associazioni ricoprivano un ruolo piuttosto marginale. In una visione diversa, ispirata a scenari più “innovativi”, tipici della common law, si riconoscevano invece il CoLAP e le associazioni ad esso aderenti. Questi puntavano ad un sistema che prevedesse in prima battuta il riconoscimento delle associazioni rappresentative, superando lo statico modello del riconoscimento preventivo dei singoli profili professionali. Nell’epoca dell’economia della conoscenza, caratterizzata dalla velocità dei processi evolutivi, non è possibile cristallizzare ad una data precisa, per mezzo di una legge, i requisiti di una professione. L’alternativa è il riconoscimento delle associazioni, gli unici soggetti in grado di definire dinamicamente gli ambiti tecnici, scientifici, deontologici delle rispettive professioni, oltreché di tracciare le opportune norme di trasparenza per il reclutamento e la valutazione dei percorsi formativi. Le differenti posizioni sono state rappresentate in Parlamento nel corso delle audizioni tenute alla Camera a fine 2009, e portate all’attenzione degli stakeholder e dell’opinione pubblica tramite iniziative come il ciclo di tre Seminari (“Perché riconoscere le Associazioni professionali e non le professioni”, “Attestazione di parte seconda o certificazione di parte terza? Il valore dell’attestazione di competenza”, “Il ruolo delle Associazioni professionali e i confini tra Ordini ed Associazioni”), organizzati dal CoLAP nel 2009, o il Convegno del 2010 “Professioni qualificate e libero mercato” a cura di UNI, Assoprofessioni e Accredia. La situazione di impasse si è sbloccata quando alla Camera, constatata la difficoltà di emanare un provvedimento unico sulle professioni, il 9 giugno 2010 si è deciso “salomonicamente” di scorporare la riforma in due tronconi, affidando alla Commissione giustizia quella degli ordini e alla Commissione attività produttive quella delle associazioni, che così poteva procedere molto più speditamente. Il disegno di legge A.S. n. 3270, licenziato dalla Camera il 17 aprile, approvato con emendamenti al Senato il 15 novembre e divenuto, come visto, legge n. 4/2013 dopo la definitiva approvazione alla Camera, rappresenta il risultato senz’altro positivo della complessa mediazione tra le diverse parti in causa. Non potendo entrare nei dettagli, qui basta evidenziare alcune delle novità introdotte. Intanto, per tutelare i professionisti organizzati in ordini o collegi, la legge dispone che chiunque svolga una delle professioni intellettuali non organizzate è tenuto a riportare in ogni documento e rapporto scritto con il cliente la dizione “professionista disciplinato ai sensi della legge 4/2013”; il mancato adempimento rientra tra le pratiche commerciali scorrette tra professionisti e consumatori e può comportare sanzioni pecuniarie di importo rilevante. Per quanto riguarda, poi, la spinosa questione della determinazione della professione e delle competenze del professionista, essa assegna un ruolo centrale a due soggetti, l’UNI e le associazioni professionali rappresentative. All’UNI viene demandato il compito di elaborare, per ciascuna professione, una “normativa tecnica” che individui i requisiti, le competenze, le modalità di esercizio dell’attività e le modalità di comunicazione verso l’utente, affinché costituiscano principi e criteri generali che disciplinano l’esercizio auto-regolamentato della singola attività professionale e ne assicurino la qualificazione. Gli organismi di certificazione accreditati possono rilasciare al singolo professionista, su sua richiesta, il certificato di conformità alla norma tecnica UNI. Le associazioni professionali rappresentative, il cui elenco è pubblicato dal Ministero dello sviluppo economico sul proprio sito internet, a loro volta assicurano, tra l’altro, la piena conoscibilità,  mediante anche la pubblicazione sul web, dei requisiti necessari per la partecipazione all’associazione, con particolare riferimento a due elementi fondamentali: i titoli di studio relativi all’attività professionale e l’obbligo per gli appartenenti di procedere all’aggiornamento professionale costante (offerto dall’associazione stessa o da terzi), cui è connessa la predisposizione di strumenti idonei ad accertare il suo effettivo assolvimento. Inoltre esse possono autorizzare gli associati ad utilizzare il riferimento all’iscrizione quale marchio o attestato di qualità e di qualificazione professionale dei propri servizi e, soprattutto, possono rilasciare ai propri iscritti, previe le necessarie verifiche, un’attestazione, con indicata la scadenza, relativa alla regolare iscrizione, ai requisiti necessari per la partecipazione all’associazione stessa, agli standard qualitativi e di qualificazione professionale che gli iscritti sono tenuti a rispettare nell’esercizio dell’attività professionale se vogliono conservare l’iscrizione all’associazione. Le associazioni possono infine collaborare all’elaborazione della normativa tecnica UNI relativa alla rispettiva professione o singolarmente o riunendosi in forme aggregative. L’AIB attualmente partecipa con un suo delegato al Gruppo di lavoro UNI GL7 per la redazione della norma tecnica relativa alla professione bibliotecaria ed ha costituito una Commissione interassociativa per supportare tale partecipazione. Infine esse “possono promuovere la costituzione di organismi di certificazione della conformità per i settori di competenza”. In sostanza, a garanzia sia degli utenti che dei committenti – siano essi enti pubblici o società private – la legge mira a privilegiare la libera concorrenza e la qualità delle prestazioni, introducendo principi più moderni e al passo con l’Europa nei processi di valutazione e attestazione delle competenze dei professionisti. Certo, a mio parere, restano ancora da comporre alcune discrepanze esistenti tra le disposizioni del d. lgs. 206/2007 e quelle della l. 4/2013 (si pensi ad esempio alla compresenza di due elenchi diversi – con diverse procedure e requisiti richiesti – presso i Ministeri dello sviluppo economico e della Giustizia), ma si tratta di aspetti secondari, sanabili rapidamente, sempreché lo si voglia. E l’AIB? Negli ultimi anni, sia per adeguarsi ai rilievi mossi dal Ministero della giustizia durante l’istruttoria prevista dal decreto 206/2007, sia per anticipare i tempi e incominciare a realizzare il tipo di struttura che la futura legge sulle professioni non regolate avrebbe presumibilmente richiesto, l’AIB ha apportato modifiche consistenti al suo assetto giuridico e organizzativo, rendendolo molto più coerente con le caratteristiche di un’associazione “professionale”. In particolare, è stato necessario abolire l’Albo professionale italiano dei bibliotecari, sostituito da un Elenco degli Associati aggiornato annualmente, e prevedere regole più rigide nella verifica dei requisiti professionali all’atto dell’iscrizione, modificando sostanzialmente, a questo scopo, nel giugno 2009, alcuni articoli della Direttiva sulle iscrizioni. Analogamente si sta procedendo a migliorare l’intero apparato della formazione, sul doppio fronte dell’erogazione dei contenuti e del controllo di qualità. Dove però si sono registrati gli interventi più radicali è nella riforma dello Statuto, che da Statuto “culturale”, pensato per una “associazione di biblioteche”, è stato modificato, in specie nei Titoli I e II, in uno Statuto in grado di rispondere alle esigenze proprie di una “associazione professionale di bibliotecari”. Molto dunque si è fatto. Tuttavia, come è stato sottolineato dal presidente Stefano Parise, il complesso mosaico va ancora completato. La nomina della Commissione di certificazione, l’approvazione del Regolamento di iscrizione, unitamente a quella dei Profili professionali, la definizione di linee guida in materia di affidamento esterno di servizi e di volontariato, sono alcuni degli importanti tasselli mancanti; «ma questa – direbbe Michael Ende – è un’altra storia e si dovrà raccontare un’altra volta». lellodemagi@yahoo.com ","
 Riconoscimento professionale "
https://aibnotizie.aib.it/aib-lazio-alla-biblioteca-di-formia-lapproval-plan-per-lo-sviluppo-delle-collezioni/,AIB Lazio alla Biblioteca di Formia: l’Approval Plan per lo sviluppo delle collezioni,,AIB Notizie,,3 Ottobre 2018,,HTML,https://aibnotizie.aib.it/,,,,CC BY-SA 4.0,"    L’ 8 settembre scorso si è tenuta a Formia, presso la Biblioteca Comunale “Ten. Filippo Testa”,  la presentazione del volume  L’Approval Plan per lo sviluppo delle collezioni: principi, applicazioni e prospettive in campo internazionale e nazionale di Sara Dinotola, già vincitrice del Premio Giorgio De Gregori 2016. L’evento organizzato dall’AIB Lazio rientra nelle iniziative del Comitato esecutivo regionale volte ad avvicinare il mondo delle biblioteche a tutto il territorio delle province, aumentando l’offerta di attività e di occasioni di aggiornamento professionale nelle diverse località, per un sostegno del lavoro delle biblioteche sempre più capillare. In questa particolare occasione è stata fondamentale la collaborazione del bibliotecario Simone Pangia, presente per i saluti iniziali insieme all’Assessore alla Cultura e Vice sindaco del Comune di Formia, Carmina Trillino. La presentazione ha visto la partecipazione dell’autrice, di Giovanni Di Domenico, docente di Biblioteconomia all’Università degli studi di Salerno e di Andrea Marchitelli, managing editor della rivista JLIS.it,  introdotti e  moderati  da Chiara De Vecchis, presidente di AIB Lazio. Il prof. Giovanni Di Domenico  ha illustrato il volume, evidenziando come sia il frutto di un lungo lavoro di ricerca ed uno dei pochi scritti italiani sull’argomento. È stato rilevato che l’AP, strumento nato per sviluppare le collezioni in maniera coerente, ha avuto un maggiore successo nel Nord America dove viene utilizzato regolarmente rispetto al contesto europeo. In  Paesi come la Germania e l’ Italia, ad esempio, esso  è poco applicato, come confermano i risultati di un questionario diffuso capillarmente dall’autrice. E’ stato anche sottolineato come, in particolare  in Italia, le politiche di acquisto pubbliche (e quindi anche metodologie come quelle dell’AP), debbano  tener conto dell’attuale Codice degli Appalti e seguire le prassi operative del MEPA. Sulla caratteristiche più generali di questa metodologia è stato notato come l’AP, per avere una sua coerenza, dovrebbe seguire l’adozione di una Carta delle Collezioni ed un’analisi qualitativa, strumenti necessari per uno sviluppo ragionato delle collezioni. È anche bene  emerso come, di fronte ai nuovi scenari dell’editoria elettronica, l’AP contribuisca a far capire che la collezione di una biblioteca è rilevante per quello che fa e non per quello che è, passando quindi da una visione statica a una visione dinamica delle collezioni. Questi aspetti sono stati  messi in evidenza da Andrea Marchitelli, il quale tra l’altro, pur esprimendosi a sostegno dell’Approval Plan, ha evidenziato le riserve di alcuni bibliotecari che lamentano come la carenza di risorse non ne permetta una piena applicazione. L’AP  implica, infatti,  un maggiore impegno da parte del bibliotecario che deve provvedere a redigere i profili e a diversificare gli acquisti. Da parte sua l’autrice ha fatto presente come sia necessaria una carta delle Collezioni basata sul profilo della comunità, sull’utenza attiva e sull’analisi delle raccolte in estinzione. In questo modo gli acquisti sarebbero indirizzati secondo l’AP, partendo dalla Carta delle Collezioni e quindi non dal basso, basandosi solo sulle richieste dell’utenza come talvolta avviene nelle biblioteche accademiche. Sara Dinotola ha infine  evidenziato come l’AP sia un metodo di acquisizione in cui bibliotecari hanno il ruolo prioritario di valutatori. I successivi interventi dei presenti hanno animato un dibattito partecipato nel quale con piacere si è notato l’interesse degli amministratori e della politica locale per lo sviluppo della biblioteca come punto di fruizione di collezioni utili e ben organizzate. Una biblioteca, nel caso specifico, che aggiunge alla bellezza e ariosità della sede un continuo miglioramento dell’offerta, sia dal punto di vista dei servizi al pubblico che dell’organizzazione documentaria, mostrando anche disponibilità e accoglienza a occasioni di incontro e scambio come questa. Paola Maddaluno Paola.Maddaluno@tiscali.it ","
 approval plan, carta delle collezioni "
https://aibnotizie.aib.it/aib-lombardia-alle-stelline/,AIB Lombardia alle Stelline,,AIB Notizie,,24 Marzo 2023,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo È ormai alle porte l’edizione 2023 del Convegno delle Stelline, che si presenta con una formula tutta nuova, frutto della partecipazione e del coinvolgimento attivo della comunità dei bibliotecari. A questo importante appuntamento non poteva mancare AIB Lombardia, che anche per il 2023 cercherà di dare il proprio contributo al dibattito e alla riflessione sul futuro delle biblioteche e dei bibliotecari. Oltre al consueto stand, presso il quale si potranno trovare le pubblicazioni dell’Associazione e le informazioni sulla vita associativa, saremo presenti con l’esposizione della mostra “Chiaroscuri e miraggi. L’Agenda 2030 per biblioteche poetiche”. Il progetto, promosso da AIB Lombardia, ha lo scopo di accompagnare le biblioteche verso la sostenibilità, illustrando i 17 obiettivi dell’Agenda per lo sviluppo sostenibile attraverso un magico dialogo tra poesia, illustrazione e fotografia, frutto della creatività di Milano Fotopoetica, il sodalizio artistico che coinvolge Giuseppe Bartorilla, responsabile della Biblioteca dei Ragazzi di Rozzano (MI), Caterina Giorgetti e Monica Marelli. Torna inoltre quello che ormai da tre anni è diventato un appuntamento fisso per la nostra sezione: lo Speakers’ corner, uno spazio fisico e virtuale di discussione, dibattito e confronto dove conversare, in compagnia di illustri colleghi, intorno temi e questioni che fanno parte della pratica quotidiana del bibliotecario, della sua formazione, delle sue competenze. I due appuntamenti che proponiamo quest’anno (e le cui informazioni sono disponibili qui: https://www.convegnostelline.com/incontri-e-workshop-online) sono:  Giovedì 30 marzo alle 12.00 “Innovazione e dintorni: la sfida di progettare e definire l’innovazione in biblioteca“. Cristina Gioia e Roberta Moro conversano con Ferruccio Diozzi su cosa voglia dire, oggi, progettare e definire l’innovazione (tecnologica, organizzativa e sociale) in biblioteca: nella scienza organizzativa, nell’analisi della società, nell’agire politico. Promuovere l’innovazione è un elemento chiave per soggetti pubblici e privati: bisogna innovare per cambiare e cambiare significa vivere.  Parleremo delle biblioteche come organismi caratterizzati da capacità rilevanti nella gestione del cambiamento e nella ricerca di nuovi approcci e di nuovi paradigmi che consentono loro di ri-affermare la propria funzione nel contesto contemporaneo. ​Link incontro: https://meet.google.com/euk-ygfr-vow  Venerdì 31 marzo alle 12.00 “Dieci buone ragioni sul perché la rete non potrà mai sostituire le biblioteche: diciamole ai nostri cittadini”. Viviana Vitari dialoga con Patrizia Luperi, Roberta Turricchia, Maria Pia Cacace ed Elisa Callegari, partendo da alcuni interrogativi ed affermazioni molto provocatori: c’è chi paventa la fine delle biblioteche e c’è chi ci chiede quanti libri riusciamo a leggere tranquillamente in un giorno; c’è chi si domanda se facciamo del volontariato o se siamo retribuiti. Tra fake news, lettura ad alta voce, catalogazione, information literacy, carte delle collezioni, aggiornamento dei social, articoli, selezioni, reference, ricerche… insomma a fine giornata abbiamo sostenuto lo stesso ritmo dei dervisci rotanti. La sfida che dobbiamo fronteggiare è come spiegare il nostro lavoro ai cittadini ancora invincibilmente ignari.  Link incontro: https://meet.google.com/euk-ygfr-vow Cristina Gioia   ","
 AIB Lombardia, Innovazione in biblioteca, Obiettivi di sviluppo sostenibile, Reputation della biblioteca "
https://aibnotizie.aib.it/aib-studi-2/,AIB Studi,,AIB Notizie,,18 Novembre 2012,,HTML,https://aibnotizie.aib.it/,,,,CC BY-SA 4.0," Con una lunga e solida tradizione alle spalle «AIB Studi. Rivista di biblioteconomia e scienze dell’informazione» prosegue il cammino del «Bollettino AIB». Il cambiamento del titolo segna, però, anche delle novità importanti. Innanzitutto il passaggio alla sola versione in linea (i soci ente possono, però, ancora richiedere di ricevere la copia cartacea). La rivista è adesso disponibile all’indirizzo http://aibstudi.aib.it/ e viene gestita tramite la piattaforma OJS, curata dal CILEA. Quella dell’e-only è stata una scelta lungamente meditata di concerto con il CEN, ma che, al di là del risparmio economico legato alle spese di stampa e di spedizione, risponde anche ad una esigenza più generale. Seppure con l’embargo di 24 mesi, visto che l’abbonamento al «Bollettino AIB» prima e ad «AIB Studi» oggi è parte integrante della quota associativa e, quindi, considerato una prerogativa dei soci, la rivista si ispira ai principi dell’Open Access: il «Bollettino AIB» è disponibile dal 2003 al 2011 in formato pdf e per gli anni dal 2002 al 1992 sono consultabili molti articoli in formato html. Alla possibilità di leggere gli articoli in pdf si affiancherà presto anche l’opportunità di scaricarli in altri formati compatibili con i lettori di e-book: la necessità di seguire gli aggiornamenti tecnologici spinge a cercare di avvicinare una più larga platea di lettori, specie tra i giovani colleghi ormai abituati all’utilizzo di supporti digitali. Un’altra novità rilevante riguarda la creazione di un comitato di consulenza internazionale, che affianca il comitato scientifico tradizionale. Anche in questo caso si tratta della precisa volontà di rispondere a quei principi di internazionalizzazione richiesti dall’ANVUR, nell’ottica di una migliore valutazione della qualità scientifica delle riviste. Sempre per rispondere a questa esigenza l’editoriale viene presentato anche in traduzione inglese ed è stata varata una nuova sezione denominata “Osservatorio” che si prefigge di ospitare contributi di studiosi stranieri. Se il «Bollettino AIB» era già da tempo una rivista almeno parzialmente peer reviewed, questa prassi con «AIB Studi» è diventata obbligatoria per tutti gli articoli che vengono proposti per la pubblicazione. Naturalmente la rivista si avvale anche di una solida redazione che segue tutte le fasi della preparazione dei fascicoli, la cui struttura in linea non è di fatto mutata rispetto alla versione cartacea. La rivista è diventata quadrimestrale: questa nuova periodicità si è resa necessaria non solo per poter essere più puntuali nella pubblicazione, ma anche per avere una maggiore facilità nella gestione dei singoli fascicoli. Dal punto di vista dei contenuti, alla tradizionale rubrica delle recensioni si è affiancato l’approfondimento di un testo ritenuto di particolare rilevanza per il mondo bibliotecario, mentre resta invariata la struttura di uno strumento di documentazione fondamentale quale la Letteratura professionale italiana. Per altro, malgrado l’embargo, sia le recensioni sia la LPI sono liberamente accessibili, così come l’editoriale e un contributo per ogni fascicolo. Si tenterà anche, e ne è una dimostrazione il secondo numero del 2012, di dare un’unità tematica ai contributi proposti in modo da cercare di fare il punto o di analizzare meglio una specifica situazione del nostro contesto bibliotecario. Naturalmente resta la specializzazione prettamente biblioteconomica della rivista che vuole mettere sempre la professione e i bibliotecari al centro dei propri interessi. «AIB Studi» si caratterizza, pertanto, dalla dichiarata continuità (dimostrata anche dalla numerazione che prosegue quella del «Bollettino AIB») con una testata che è la più antica nel panorama dei periodici specialistici del settore. Ma al tempo stesso aspira a dar conto della mutata situazione generale in cui ci si trova ad operare, a documentare il presente, guardando al futuro. Non è un’ambizione da poco, specie in un contesto in cui dobbiamo lamentare la difficoltà di esercitare una professione che, malgrado l’entusiasmo di molti, fa fatica a trovare un suo riconoscimento ad ogni livello. Si tratta di un difetto spesso lamentato e oggetto di lunghe riflessioni, ma ancora non eliminato. In questo senso, lungi dal voler essere una rivista ‘paludata’, gli studi a cui fa riferimento il nuovo titolo del periodico vogliono essere un contributo a rendere più agevole e consapevole un percorso che resta complesso e impervio. mazzitelli@biblio.uniroma2.it ","
"
https://aibnotizie.aib.it/al-via-la-xv-edizione-del-premio-nazionale-nati-per-leggere/,Al via la XV edizione del Premio nazionale Nati per Leggere,,AIB Notizie,,4 Novembre 2023,,HTML,https://aibnotizie.aib.it/,,,,CC BY-SA 4.0,"  Giunto alla XV edizione, il Premio nazionale Nati per Leggere è stato istituito nel 2009 dalla Regione Piemonte in collaborazione con la Città di Torino, il Salone Internazionale del Libro di Torino, il Coordinamento Nazionale Nati per Leggere e la rivista LiBeR. Ha ricevuto il patrocinio del Centro per il Libro e la Lettura del Ministero per i Beni e le Attività Culturali, e il patrocinio della sezione italiana IBBY. Il Premio ha ricevuto inoltre la medaglia della Presidenza della Repubblica Italiana. Il Premio è rivolto a editori, bibliotecari, insegnanti, pediatri, librai ed enti locali.  Obiettivi del premio sono:  promuovere la diffusione della lettura ad alta voce nelle famiglie con bambini in età prescolare; segnalare la migliore produzione editoriale per bambini in età prescolare e riconoscere l’impegno degli operatori attivi nei progetti locali;      stimolare lo sviluppo di proposte editoriali di qualità;          diffondere il lavoro in rete tra le diverse professionalità e istituzioni che operano per la promozione della lettura e della salute sul territorio.  ll premio è articolato in quattro sezioni: nascere con i libri (6 mesi-6 anni), crescere con i libri (3-6 anni), reti di libri dedicato a chi fa vivere NpL, Pasquale Causa dedicato al pediatra che ha promosso con efficacia presso le famiglie  la pratica della lettura ad alta voce. Come sottolineato da Rita Valentino Merletti, ideatrice del premio, nella premiazione della I edizione, è il primo premio in Italia che prende in considerazione i bambini da  0 a 36 mesi e che vede lavorare insieme mondo dei libri  e mondo della sanità. Nel 2014  la sezione nascere con i libri passa da un generico 0-3 anni all’articolazione in tre fasce di età: 6-18 mesi, 18-36 mesi, 3-6 anni. Crescere con i libri  coinvolge nella valutazione del libro da premiare bambine e bambini da 3 a 6 anni che scelgono la migliore storia raccontata e illustrata su un tema indicato annualmente dalla giuria. Il tema della XV edizione è “Tra immaginazione e realtà: magia e fantasia nelle storie per bambini”. Per arrivare alla designazione finale si mette in moto il lavoro di biblioteche, scuole, librerie specializzate che propongono una rosa di libri sul tema pubblicati in Italia, reperibili e in commercio. E’ una occasione preziosa di aggiornamento delle raccolte e delle pratiche di letture. All’acquisto seguono incontri con le classi nelle scuole e in biblioteca fino alle votazioni finali.  Hanno partecipato negli anni insieme alle biblioteche civiche e istituzioni educative di Torino le biblioteche dell’Istituzione Biblioteche Centri Culturali del Comune di Roma e poi via via Sistema Bibliotecario dell’Area Metropolitana di Torino (SBAM), Sistema Bibliotecario Interurbano del Sulcis (SBIS), Sistema bibliotecario provinciale di Genova, Biblioteche del Lazio, Sistema bibliotecario urbano di Monza, Rete Nati per Leggere Campania, Sistema bibliotecario del Verbano-Cusio-Ossola, Coordinamento Nati per Leggere Ovest Ticino,  Rete Nati per Leggere Abruzzo.                 La sezione reti di libri premia il miglior progetto di promozione della lettura che abbia saputo fare rete tra diversi soggetti (genitori, bibliotecari, pediatri, insegnanti, educatori, volontari, ecc.) : si suddivide dal 2017 in progetti esordienti, attivi da non più di 2 anni e progetti consolidati, attivi da almeno 5 anni.   Uno sguardo alla tipologia e collocazione geografica dei vincitori di reti di libri ci fornisce un quadro dello sviluppo di NpL. La pagina dedicata https://www.natiperleggere.it/premio-nazionale-npl-edizioni-precedenti.html contiene le indicazioni  di tutti i premiati e delle menzioni speciali: dal 2010 al 2017 con le registrazioni delle intere premiazioni con la conduzione di Eros Miari.  Dal 2018 le premiazioni di tutte le sezioni – libri, enti e associazioni per nascere con i libri, crescere con i libri, reti di libri,  pediatri per premio Pasquale Causa, sono rappresentate sulla pagina con la foto della copertina dei libri  e dei soggetti vincitori insieme alla motivazione. Dalla 4. edizione nel 2013 la rivista  LiBeR collabora con il premio nazionale NpL  Numerosi sono i contributi e le interviste agli autori premiati pubblicati sul portale liberweb.  E sono interessanti al di là dell’occasione: come l’intervista di Rita Valentino Merletti a Tony Ross Piccoli ma coraggiosi https://www.liberweb.it/index.php?option=com_content&view=article&id=21007.html&Itemid=232 Dalla prima edizione nel 2010 al 2023 sono stati premiati complessivamente:  58 titoli  (39 tradotti, 19  italiani, di 26 editori). Il podio è di Babalibri con 10 vittorie, seguono Lapis (6), Minibombo (4), Il castoro (3), Camelozampa (3), Donzelli (3), Orecchio acerbo (3) e tanti altri piccoli (Bohem press Italia, Topipittori)  e grandi (Editoriale Scienza).  Autori e illustratori sono per la maggior parte contemporanei ma non mancano edizioni italiane di assi della letteratura infantile come Astrid Lindgren, Tomi Ungerer, Tana Hoban, scomparsi da tempo. L’autore più premiato? Tra gli italiani l ’autore illustratore Attilio [Cassinelli] -ora quasi centenario- ha vinto due volte nella sezione nascere con i libri (3-6 anni) nel 2017 con  Cappuccetto rosso, Lapis Edizioni 2017 e nel 2020 nella sezione nascere con i libri (6-18 mesi) con Primo, Lapis Edizioni 2019. Anche Silvia Borando ha vinto 2 volte, nel 2015 con Gatto nero gatta bianca, Minibombo 2014 nella sezione nascere con i libri (3-6 anni) e nel 2022 con Se incontrassi un orso, Minibombo 2021 nella sezione  crescere con i libri .  Tra gli autori e illustratori stranieri  con 2 vittorie   la svedese Barbro Lindgren, la giapponese Komako Sakai e l’illustratore francese Matthieu Maudet.                                                                                                                                                     L’insieme delle segnalazioni bibliografiche costituisce un campione piccolo (rispetto alla produzione annuale), ultraselezionato e pertanto significativo della produzione editoriale in lingua italiana di qualità.                                                                                                                              Sulla qualità è ancora utile rileggere quanto consigliato dall’IFLA: “Nell’allestimento di raccolte e servizi,  i bibliotecari devono scegliere materiali  di alta qualità, adatti all’età, sicuri per i bebè e i piccolissimi, stimolanti senza essere frustanti, degni di attenzione da parte dei genitori e di chi si prende cura dei piccolissimi, senza pregiudizi  e discriminazioni sessuali, invitanti e piacevoli da leggere. Le storie illustrate sono particolarmente importanti per questa fascia di età perché sostengono ogni aspetto dello sviluppo di un bambino e offrono un’esperienza gradevole e condivisibile tra adulto e bambino” [IFLA, Linee guida per i servizi bibliotecari ai bebè e ai piccolissimi entro i tre anni, AIB, 2008, p.8]. La peculiarità del premio è di coinvolgere biblioteche, scuole e bambini da un lato  e dall’altro di costituire uno specchio privilegiato dell’attività di pediatri e bibiotecari. La sezione reti di libri documenta la diffusione del programma nelle varie regioni. La regione che si è aggiudicata il maggior numero di vittorie del premio Reti di libri è il Piemonte con 6 vittorie (nel 2011, 2015 con 2 ex aequo, nel 2021, 2022, 2023. Seguono la Toscana con 4 vittorie (2013, 2015, 2017, 2022), il Veneto con 3 (2010, 2018, 2023), l’Emilia Romagna con 2 (2012 e 2021) e la Lombardia con 2 (2019 e 2020). Con un premio Sardegna (2014), Marche (2016), Valle d’Aosta (2016), Abruzzo(2017), Lazio (2018), Calabria (2019) e Umbria (2020). Come referenti dei progetti Unità sanitarie locali, Biblioteche civiche, Agenzie a tutela della salute, volontari, amministrazioni comunali, provinciali, regionali.   Per ogni sezione o categoria del Premio è previsto un premio di duemila euro da destinare all’acquisto di titoli NpL o materiale di comunicazione NpL. Tutte le informazioni relative alla XV edizione e alle modalità di partecipazione si trovano qui: https://www.natiperleggere.it/wp/wp-content/uploads/2019/10/Bando-XV-edizione-Premio-Nati-per-Leggere-2024.pdf   telefono:  +39 011 432 6837email: premionatiperleggere@circololettori.it                      La scadenza per la partecipazione è il 31 gennaio 2024. Letizia Tarantello Letizia.tarantello@gmail.com ","
 Nati per Leggere "
https://aibnotizie.aib.it/almanacco-aldo-manuzio/,Aldo Manuzio nostro contemporaneo,,AIB Notizie,,26 Febbraio 2015,,HTML,https://aibnotizie.aib.it/,,,,CC BY-SA 4.0,"  Nel febbraio 1515 moriva a Venezia Aldo Manuzio, l’uomo che ha rivoluzionato l’arte tipografica. Ricordare Manuzio in poche righe è impossibile, come sembra riduttivo e iniquo elencare tutte le sue invenzioni, tra le quali spiccano una ridefinizione della punteggiatura, il carattere corsivo e il formato in ottavo. Si può dire, però, che Manuzio è stato un umanista in senso assoluto e un modello di innovazione per nulla datato. Oggi si direbbe, di nuovo in modo riduttivo e con un termine cacofonico, uno startupper. Ricordare i cinquecentenario della morte di Manuzio è quindi importante e lo sta già facendo opportunamente la Biblioteca Marciana di Venezia con una serie di iniziative che avranno luogo per tutto il 2015. Non so perché (anzi, lo so), ma queste celebrazioni non mi danno per niente l’idea di qualcosa di noioso e stantio che interessa solo i pochi addetti ai lavori. Al contrario, mi sembrano il modo giusto per ricordare quanto la cultura, la tecnologia e l’imprenditoria contemporanee siano in debito con Aldo Manuzio. In conclusione, un ricordo personale. La prima volta che, anni fa, mi è capitata tra le mani un’Aldina per catalogarla, mi sono venute le lacrime agli occhi. Lo so, può sembrare ridicolo ed eccessivo. Ma è successo ed è un episodio che mi ricorda sempre che è proprio bello fare la bibliotecaria. a cura di Lucia Antonelli – redazione AIB notizie ","
 Aldo Manuzio "
https://aibnotizie.aib.it/alla-biblioteca-universitaria-di-napoli-nel-cuore-della-citta-un-nuovo-community-center/,Alla Biblioteca Universitaria di Napoli: nel cuore della Città un nuovo “community center”,,AIB Notizie,,21 Gennaio 2020,,HTML,https://aibnotizie.aib.it/,,,,CC BY-SA 4.0," Perseguendo un’idea di biblioteca sicuramente non consueta nel panorama bibliotecario della Campania, la Biblioteca Universitaria di Napoli non ha esitato ad aprirsi al territorio del centro storico di Napoli, dimostrando per l’ennesima volta che la biblioteca è un luogo aperto, dinamico ed amichevole in continua evoluzione. Pur conservando infatti la sua preziosa identità storica, legata all’ex Collegio Massimo dei Gesuiti e all’Università di Napoli, la Biblioteca oggi si presenta soprattutto con una forte vocazione all’inclusione sociale. Negli ultimi due anni si è fatta promotrice di Protocolli d’Intesa con istituzioni appartenenti ad amministrazioni diverse con il dichiarato intento di mettere in moto concetti innovativi, di creare una rete di risorse umane e spazi fisici di aggregazione per generare e diffondere la conoscenza, per agire sul tessuto sociale, costruire intese ed alleanze con il territorio, i cittadini e le organizzazioni culturali, di ogni ordine e grado. Lungo questo percorso l’Universitaria ha avuto la ventura di incontrare partner sintonizzati sulla medesima lunghezza d’onda, entusiasti e propositivi. Nasce da qui una struttura di “community center” fondata su una fitta rete di collaborazioni tra la Biblioteca Universitaria, il Dipartimento di Giurisprudenza dell’Università Federico II di Napoli, in specie mediante la Biblioteca di Diritto Romano, la Biblioteca della Società dei Naturalisti di Napoli e l’Associazione culturale MineCreative, firmatari di appositi Protocolli e Convenzioni finalizzati a sostenere e promuovere il Complesso monumentale dell’ex Collegio massimo dei Gesuiti, in via Mezzocannone 8, sede delle Istituzioni, ma anche a generare nuovi contatti col contesto urbano e sociale in cui sono insediate. Tra gli atti più significavi compiuti dai partner in quest’ultima direzione va segnalata la convinta ed attiva adesione al Patto Locale per la Lettura “Reading Forcella”, promosso dalla “Biblioteca a porte aperte Annalisa Durante”, col sostegno del Centro per la Lettura ed il Libro (Cepell) del MIBACT, e sottoscritto da oltre 40 soggetti rappresentativi della filiera del libro, delle istituzioni e del terzo settore. Nell’ambito del Patto Locale per la Lettura viene ideata e realizzata la Campagna “Plastic free for culture: un libro in dono in cambio della plastica” che ha vissuto, il 29 novembre e il 12 e 13 dicembre scorsi, degli eventi altamente coinvolgenti, ospitati nella Biblioteca Universitaria di Napoli. L’iniziativa ha dato il via ad un nutrito programma di azioni educative, finalizzate a favorire insieme alla lettura, il radicarsi di principi di rispetto dell’ambiente nei bambini e nelle famiglie del centro storico cittadino, in linea con gli obiettivi dell’Agenda ONU 2030 per lo sviluppo di azioni sostenibili, proprio perché anche le biblioteche possono agire sulla sostenibilità fungendo da educatrici, facilitatrici ed esempio. In un primo momento sono stati  sensibilizzati  i piccoli a raccogliere la plastica in un quartiere, quello di Forcella, purtroppo noto per vicende di cronaca nera, dove a causa della scarsa collaborazione dei cittadini, non si sono mai raggiunti gli obiettivi previsti con la raccolta sistematica della differenziata. Il 29 novembre 300 bambini delle scuole Adelaide Ristori, Bovio Colletta e Oberdan, tutti ordinati e in fila indiana, ognuno con il proprio sacchetto contenente materiali da riciclare (carta, cartone, bottiglie), si sono recati presso la Biblioteca Universitaria per ricevere, in cambio della plastica, libri donati per l’occasione dalla libreria A&M Bookstore aderente all’iniziativa. Tutti i bambini hanno seguito con entusiasmo la rappresentazione delle favole teatralizzate di Rodari a cura dell’Associazione “I Teatrini”, all’interno del Salone monumentale della BUN. Il 12 e 13 dicembre 2019 è stata la volta dell’evento “Una Capanna di libri…una stella…tanti sorrisi”, attività di social reading ad alta voce per i bambini, coordinata da Biblioteca Universitaria, Dipartimento di Giurisprudenza, MineCreative e Società dei Naturalisti, cui si affiancava un percorso espositivo dedicato agli albi illustrati e libri pop-up messi a disposizione dalla Sezione Ragazzi della Biblioteca Comunale “F. Morlicchio” di Scafati. Nell’affascinante cornice del Salone monumentale, a catturare l’attenzione dei piccoli utenti è stato l’allestimento “a misura di bambino” curato dall’Associazione MineCreative con un progetto friendly ecosostenibile che abilmente ha saputo trasformare e recuperare a “nuova vita” i materiali destinati alla “spazzatura”. Un suggestivo albero di Natale fatto con bottiglie di plastica verdi, addobbato con decorazioni natalizie tutte green economy, palline, angeli, con un puntale creato da un libro rotto e trasformato in un bellissimo angelo dal capo scintillante immerso nella sua lettura. Sotto l’albero, oltre ad una cesta di pupazzi colorati, i bambini hanno trovato la capanna della Natività con la rappresentazione della Sacra Famiglia, creata con i libri, pecorelle di carta e la mangiatoia, fatta da una bellissima Bibbia, con Gesù Bambino. Tutto intorno lo scenario colorato dei libri a “fisarmonica” ha contribuito a creare un ambiente confortevole dove i bambini si sono lasciati naturalmente incantare dalle letture ad alta voce di storie e racconti e dove curiosità ed emozioni hanno preso vita. La plastica è stata smistata, raccolta e lavorata nei locali della Biblioteca del Dipartimento di Giurisprudenza della Federico II, trasformatasi, per l’occasione, in una vera e propria officina del riciclo creativo. A   completare le giornate le attività ludico-creativa per promuovere il rispetto dell’ambiente, sempre a cura di MineCreative. I piccoli ospiti sono stati guidati in un laboratorio tematico dedicato all’ambiente, in particolare al mare, nella creazione di piccoli manufatti, divertendosi a trasformare plastica e carta di risulta da “materiali inquinanti” in “organismi pieni di vita”, come pesci, stelle marine e uno spiritoso polpo rimbalzante. Con questo progetto, in cui il libro si lega strettamente ad iniziative di sensibilizzazione all’ecosostenibilità ed al rispetto dell’ambiente, ma anche alla valorizzazione dei luoghi d’arte di cui è costellata Napoli, emblematicamente rappresentati dall’ex Collegio Massimo, si intende concepire un nuovo modello di biblioteca per la nostra città, sul quale occorrerà riflettere: un modello più aperto ai bisogni della comunità, non ripiegato su se stesso, ma disponibile al dialogo e all’interazione con gli altri attori del sociale, della cultura, della formazione; attento alle esigenze della ricerca e dello studio, ma altrettanto pienamente consapevole di un proprio ruolo sociale accanto a quello culturale; con l’obiettivo di accompagnare la crescita dell’individuo con esperienze educative e strumenti che diano a ciascuno la capacità di elaborare il proprio futuro, di costruire consapevolmente il proprio progetto di vita o di lavoro senza restarne travolti. Le comunità hanno bisogno di iniziative positive come queste per attuare, lentamente ma in maniera continuativa, un cambiamento di cultura e di mentalità. Il tema del rispetto delle regole, in qualunque contesto, è un tema sicuramente centrale in una società che si professa giusta e democratica, in cui tutti i cittadini sono, o dovrebbero essere, uguali di fronte allo stesso sistema di diritti e doveri. Le Biblioteche o meglio i bibliotecari, qualificati, sensibili ed attenti, professionisti della divulgazione del sapere, hanno l’obbligo di diffondere e di veicolare i 17 obiettivi (SDGS) per lo sviluppo sostenibile definiti dall’Agenda ONU 2030: percorsi didattici, story telling, reading, percorsi espositivi etc. possono trasmettere l’informazione corretta. Fare rete, creare network, educare a far partecipare i cittadini  è la base su cui poter costruire ogni tassello importante delle attività che abbiamo in cantiere. Maria Pia Cacace e Giuseppina Rubinacci CER AIB-Campania ","
 Biblioteca Universitaria di Napoli (BUN), Community center "
https://aibnotizie.aib.it/luperi-ricerca-nostro-modello-formativo/,Alla ricerca del nostro modello formativo,,AIB Notizie,,30 Aprile 2016,,HTML,https://aibnotizie.aib.it/,,,,CC BY-SA 4.0," L’Osservatorio Formazione dell’Associazione Italiana Biblioteche, dopo aver raccolto la sfida lanciata dalla legge 4/2013 “Disposizioni in materia di professioni non ordinistiche” che indica la formazione permanente come modello per garantire la qualità professionale, ha acquistato il dominio web AIBformazione.it, per costruire uno specifico ambiente di apprendimento a distanza e garantire un percorso di aggiornamento permanente per i propri soci, grazie al supporto della piattaforma Moodle. Home page di www.aibformazione.it La selezione delle attività e delle risorse da utilizzare in ogni corso è avvenuta in base agli obiettivi e alle competenze da raggiungere, descritte nel disegno individuale, realizzato seguendo il modello 4 fasi: analisi dei bisogni e disegno del corso,  erogazione e fruizione del corso,  valutazione e follow up del corso, prova finale e certificazione dell’apprendimento, mentre il modello pedagogico adottato è quello costruttivista, che vede il corsista al centro del processo educativo e il docente assumere il ruolo di progettista e di facilitatore dei processi di apprendimento. Questa metodologia si rivela particolarmente vantaggiosa nell’ambito professionale, dove la formazione sul campo riveste un ruolo di primo piano, stimolando i diversi saperi scientifici, umanistici e sociali, presenti nei contesti lavorativi e  dando vita, in soggetti dissimili, a una via personale e specifica di apprendimento. Dopo l’ esperienza  molto impegnativa del primo corso nazionale “Insegnare e apprendere con le nuove tecnologie”, la nostra piattaforma ha ospitato alcuni corsi richiesti e organizzati a livello locale, come quello nato nell’ambito del progetto “In vitro”,  con l’obiettivo primario di aumentare, nel nostro Paese,  il numero dei lettori abituali  e stimolare i lettori occasionali, offrendo loro nuove motivazioni e opportunità di lettura. Ad essere interessati 236 operatori presenti in sei territori pilota, rappresentativi di diverse realtà locali: le province di Nuoro e Siracusa (maggio-settembre 2014), Biella (settembre-dicembre 2014), Ravenna (ottobre-dicembre2014), Lecce (novembre 2014-febbraio 2015) e la Regione Umbria (Foligno, gennaio-febbraio 2015). Le 6 aree sono state scelte per distribuzione geografica (2 territori al Nord, 2 al Centro 2 al Sud), popolazione, presenza di reti o sistemi bibliotecari, adesione al progetto delle istituzioni locali. La durata dei corsi online: è stata di 76 ore,  di cui 56 in presenza e 20 a distanza, corrispondenti ad 8 giornate formative in presenza e 20 ore di lavoro autonomo (supportato da docenti e tutor) a distanza. I destinatari dei corsi sono stati: bibliotecari, operatori per la promozione della lettura, docenti, educatori, librai, operatori culturali già impegnati nell’ambito della promozione della lettura sui territori provinciali del progetto, mentre gli obiettivi formativi dei moduli erogati in modalità blended learning si sono sviluppati sui seguenti aspetti:  conoscere la letteratura per l’infanzia in tutte le sue forme, generi e strumenti, dal libro tattile della primissima infanzia fino al romanzo di formazione adolescenziale ed essere in grado di valutare e scegliere le opere letterarie contemporanee e classiche per bambini e ragazzi, necessarie alla costruzione di percorsi promozionali adatti ai diversi contesti educativi e culturali locali. I corsi nella piattaforma Aibformazione sono stati organizzati con accesso individuale per  provincia e ogni corso è stato suddiviso  in 5 moduli, ciascuno con una o due lezioni in presenza e obiettivi formativi specifici, da raggiungere attraverso la partecipazione e lo studio a distanza. La  peculiarità di questo percorso è l’avere esteso la medesima esperienza formativa a insegnanti ed educatori, creando un modello di formazione integrato, che ha riproposto virtualmente, in piattaforma, la rete territoriale e geografica di sostegno al progetto. La certificazione delle competenze acquisite è avvenuta attraverso la svolgimento di prove in itinere (realizzate in piattaforma attraverso attività Glossario, database, Forum) e il superamento di un esame di fine corso, per il quale i partecipanti, organizzati in gruppo, hanno dovuto presentare un progetto di promozione della lettura, relativo alla loro area di appartenenza, caricato in piattaforma attraverso l’attività compito. Inoltre ognuno di loro, individualmente, ha preparato una relazione sui contenuti del corso e un proprio intervento all’interno della stesura del progetto finale. Sempre nel corso del 2015 si è svolto in piattaforma il corso “Catalogazione bibliografica secondo gli standard SBN (Servizio bibliotecario nazionale)”, facente parte del più ampio progetto “Passato in rete presente – La rete bibliotecaria del Basso Cilento”. Siamo in presenza di un’ ulteriore iniziativa  locale, del Comune di Torre Orsaia, Salerno, che ha pensato di formare 17 operatori con l’erogazione di un  percorso misto, ospitato sullo spazio associativo, comprendente un’introduzione al trattamento bibliografico e catalografico del libro moderno e dei periodici, la gestione delle informazioni mediante applicativi informatici, l’utilizzo delle banche dati connesse. L’attività corsuale è stata organizzata in 13 moduli, di cui 11 supportati da lezioni in presenza, 1 in autoapprendimento (34 ore di studio autonomo) e 1 di materiali da usufruire completamente a distanza. La durata del corso è stata di 200 ore, di cui 66 in classe (partecipazione residenziale), 34 di autoapprendimento (studio autonomo e individuale dei materiali online) e 100 in piattaforma (partecipazione online). La certificazione delle competenze è stata acquisita con la partecipazione al Forum, la compilazione di questionari erogati alla fine di ciascun modulo e con un compito finale svolto in presenza. In attesa di un ulteriore corso nazionale, sulla figura di e-tutor che è previsto per il 30 maggio, altre iniziative regionali sono in corso di svolgimento, come si nota collegandosi alla piattaforma AIBformazione e leggendo le presentazioni dei singoli corsi. Numerosi i colleghi interessati,  partendo da coloro che considerano la propria formazione un valore centrale nel percorso di crescita individuale e sociale, fino a comprendere chi si occupa abitualmente di organizzare gli eventi formativi, che dovrà imparare a misurarsi, d’ora in avanti, con un nuovo orizzonte educativo molto più complesso. Risultati  La riflessione su questa nuova modalità di erogazione di corsi di formazione AIB riguarda in prima istanza l’approccio dei partecipanti, prevalentemente abituati a un corso tradizionale, frontale e devono ancora imparare ad interagire con un ambiente virtuale che consente l’aggiornamento professionale a distanza e da qualunque luogo. Dai feedback dei corsisti è emerso chiaramente che uno dei maggiori ostacoli per un utilizzo più diffuso della piattaforma si può individuare, non tanto nella scarsa conoscenza dello strumento, bensì nel fattore “tempo”, in quanto le diverse unità didattiche si sono svolte a ridosso di attività lavorative molto intense e, in alcuni casi, sono slittate le scadenze prefissate per la consegna dei lavori. Comunque, le diverse  comunità createsi all’interno della piattaforma Aibformazione, sono  divenute velocemente vere e proprie classi “virtuali”, consentendo lo svilupparsi di dibattiti liberi nei Forum, all’interno dei quali i discenti si sono dimostrati attenti, critici e hanno spesso condiviso con gli altri i contributi e i riferimenti a nuove risorse (bibliografiche e non) che approfondivano e ampliavano il dibattito sui temi trattati, spesso inserendo anche elementi di vita quotidiana e di esperienze vissute. L’analisi dei log al corso dimostra che la partecipazione è stata molto alta e tutti coloro che hanno completato i moduli hanno trascorso una notevole quantità di tempo  in piattaforma, per lo studio dei materiali e delle risorse, per lo svolgimento degli esercizi proposti e soprattutto per la presenza continuativa nelle virtual classroom e nei Forum. In questo scenario che si va configurando, sicuramente il principale fine dell’intero progetto è  quello di ricostruire un linguaggio comune e di giungere a pratiche di formazione condivisa tra i diversi operatori del settore, che dovrebbero offrire un rinnovato impulso alla nostra vita associativa, visto il considerevole calo di iscrizioni degli ultimi anni.   Considerazioni conclusive Il modello formativo dell’AIB è ancora in fase di sperimentazione ma può costituire un utile prototipo da proporre e condividere anche con altre associazioni senza albo; anzi, in un futuro ormai prossimo, si potrebbe pensare a un’offerta formativa globale, composta da  percorsi modulari e integrati, dove la famosa metafora dei mattoncini di lego, usata per la prima volta nel 1992 per rappresentare i learning object, potrebbe essere composta e scomposta innumerevoli volte, costruendo strade  parallele e differenziate, con l’utilizzo di un unico ambiente a distanza. La valutazione della qualità di questo tipo di formazione resta una questione ancora aperta: l’aspetto più importante riguarda la scelta accurata di quegli strumenti, del modello e-learning, più idonei per la progettazione di percorsi differenziati, rivolti alle diverse professionalità intellettuali. In ogni caso, la vera certificazione sarà quella proveniente dai propri soci, se sapranno comprendere e sfruttare al meglio le potenzialità insite nell’attuale paradigma formativo, ma soprattutto se sapranno interpretare le risorse di rete, non solamente come un canale trasmissivo bensì come luoghi dove ospitare azioni di tipo educativo.   Patrizia Luperi – luperi(at)aib.it – Osservatorio formazione AIB ","
 AIB Formazione, formazione "
https://aibnotizie.aib.it/alboni-ginepri-stelline-2014/,Alle Stelline abbiamo immaginato (e visto) le biblioteche felici,,AIB Notizie,,16 Giugno 2014,,HTML,https://aibnotizie.aib.it/,,,,CC BY-SA 4.0," Un resoconto semi-serio e parziale (oh, dono dell’ubiquità) del Convegno a Milano “Parafrasando Tolstoj si potrebbe asserire che tutte le biblio-teche felici si assomigliano fra loro, ma ogni biblioteca infelice è infelice a modo suo.” È venerdì 14 marzo, siamo a Milano, e siamo sedute in Sala Manzoni per la sessione mattutina del Convegno che, da ieri e per la diciannovesima volta, raccoglie annualmente bibliotecari da tutta Italia e, per il secondo anno consecutivo, attorno al concetto della biblioteca connessa. L’anno scorso si parlò di reti di territori, quest’anno di reti di comunità, quasi esclusivamente virtuali: “La biblioteca connessa. Come cambiano le strategie di servizio al tempo dei social network”. Giuseppe Vitiello, Head Library & Knowledge Centre presso il NATO Defense College di Roma, sta raccontando una storia, che parla di come un po’ di anni fa la sua biblioteca all’improvviso fosse diventata una biblioteca infelice, nonostante tutte le operazioni classiche bibliotecarie venissero eseguite con il consueto rigore. Erano rimaste le prassi, ma erano venuti meno i lettori. Ma cosa era successo e dove erano scappati tutti? Il tradizionale, anche se efficiente, non bastava più, di fronte al web, verso il quale lo svantaggio competitivo cominciava ad essere molto evidente e, in molto casi, inaffrontabile per gli strumenti a disposizione. Così i lettori erano migrati laddove le modalità di trasmissione dell’informazione erano assolutamente eccentriche rispetto al perimetro bibliotecario tradizionale. Ci è piaciuta molto, questa storia: un po’ perché questi concetti binari così semplici – felice, infelice – sono immediati, un po’ perché, diciamocelo, quando negli articoli, nei discorsi e nelle conversazioni capita che ci troviamo affiancati argomenti quali biblioteca e social network ecco, è di solito poi tutto un’esplosione di antitesi dove, ovviamente, la biblioteca si trova associata alla terminologia più obsoleta, conservatrice e pedante. Non è un eufemismo, anzi, ma c’è da dire che oggi cominciano ad affacciarsi alcune realtà innovative e coraggiose (pensiamo alla Biblioteca San Giorgio di Pistoia, che è andata oltre Facebook per arrivare alla biblioteca geolocalizzata, tra locate based-service e gamification, e alla Salaborsa di Bologna), che hanno cominciato a demolire il muro di ostilità e di burocrazia che spesso pare alto tra le biblioteche e i bibliotecari da un lato (ma mettiamoci anche l’Ente Pubblico) e l’inclinazione all’innovazione e alla sperimentazione dall’altro. Questa condizione ambivalente che lega le biblioteche e le strategie di social media marketing è ancora largamente diffusa in Italia, e lo stesso Stefano Parise, Presidente dell’AIB, nei suoi saluti che hanno aperto il convegno ha sottolineato l’importanza di partire da qui, dalla presa di coscienza e dalla successiva denuncia di una situazione che può e deve cambiare: basta sottovalutazione, basta approcci conservatori da parte di bibliotecari o enti pubblici, perché la biblioteca pubblica deve costruire comunità, e per farlo deve essere anche social. Non abbiamo visto e sentito tutto, purtroppo: il programma era ricco, sessioni sia mattutine sia pomeridiane ma, soprattutto, contemporanee in più sale. Peccato. Ma ci siamo rifatte scambiandoci i racconti durante le pause, leggendo gli atti degli interventi, intercettando al bar per un caffè qualche ospite di cui avevamo perso il panel. Johannes Neue della New York Public Library (attesissimo) ha – ci dicono, perché siamo arrivate tardi – incantato i presenti, che lo avrebbero voluto sentire parlare ancora e ancora: come costruire una Social Library, loro ce l’hanno fatta, ci ha spiegato anche un po’ come, adesso sta a noi. Nelle due giornate si è parlato anche di responsabilità sociale delle biblioteche e dell’esperienza, non così remota, di una bookless library, una biblioteca senza scaffali e senza libri. E poi di Wikipedia, che è diventata un ambiente di lavoro conosciuto e frequentato da parte di molti bibliotecari, del ruolo dei social network nella comunicazione scientifica sul web. E si è parlato molto (forse troppo) di Facebook, se potesse davvero essere uno strumento adatto per la promozione della cultura partecipativa e per il consolidamento delle proprie comunità o per la costruzione di nuove. Se Twitter da più parti – pensiamo al panel Talked to each other, che ha portato alle Stelline anche editori e librai – è stato riconosciuto come un ottimo strumento (l’intenso live twitting dalle sale ha portato l’hashtag ufficiale #ConvegnoStelline nei TT), si dimostra ancora Facebook la finestra preferita dalle biblioteche che scelgono di aprire un canale tra i social network, perché più immediato, perché più diffuso, forse perché più facile. Ma l’importante – questo il leitmotiv – resta sapere raccontare delle storie, e che lo si faccia con un tweet, o con un’immagine, con un post su di un blog o una bacheca d Pinterest, questo sarà un valore aggiunto per chi racconta e per chi ascolta. Insomma: proposte stimolanti raccontate da volti nuovi, curiosità verso mondi non strettamente biblioteconomici, idee per rendere le biblioteche (e gli utenti) un po’ più felici, questo ci ha lasciato il Convegno delle Stelline 2014, e stiamo già aspettando il prossimo anno.   di Chiara Alboni – chiara.alboni(at)gmail.com – Coordinamento Rete bibliotecaria di Romagna     di Valentina Ginepri – vginepri(at)gmail.com – Coordinamento Rete bibliotecaria di Romagna ","
"
https://aibnotizie.aib.it/almanacco-bncf-300-anni/,Almanacco: 300 anni della BNCF,,AIB Notizie,,4 Luglio 2014,,HTML,https://aibnotizie.aib.it/,,,,CC BY-SA 4.0,"  La Biblioteca Nazionale Centrale di Firenze trae origine dalla biblioteca personale di Antonio Magliabechi, costituita da circa 30.000 volumi, sia manoscritti che a stampa. Antonio Magliabechi Magliabechi, secondo le sue ultime volontà, lasciò la sua biblioteca nel 1714, “a beneficio universale della città di Firenze”. Da quel primo fondo, donato dall’illustre erudito alla sua città, ebbe inizio lo sviluppo dell’attuale Biblioteca Nazionale Centrale di Firenze, che venne aperta al pubblico per la prima volta nel 1747 con il nome di Magliabechiana. La Biblioteca Nazionale Centrale di Firenze ha continuato ad arricchire il suo patrimonio nel corso del tempo e ancora oggi documenta la cultura nazionale nella sua integrità. Attualmente possiede 6.000.000 volumi a stampa, 120.000 periodici, 4.000 incunaboli, 25.000 manoscritti. a cura di Lucia Antonelli – redazione AIB notizie ","
 Biblioteca nazionale centrale di Firenze "
https://aibnotizie.aib.it/alphabetica-il-nuovo-portale-dei-servizi-bibliografici-nazionali/,"Alphabetica, il nuovo portale dei servizi bibliografici nazionali",,AIB Notizie,,21 Dicembre 2021,,HTML,https://aibnotizie.aib.it/,,,,CC BY-SA 4.0," Il 16 dicembre 2021 presso la sala Giovanni Spadolini della sede del Ministero della Cultura è stato presentato da ICCU (Istituto centrale per il catalogo unico delle biblioteche italiane e per le informazioni bibliografiche) il nuovo ecosistema digitale di servizi bibliografici nazionali. Si tratta di una proposta di grandissima portata, che testimonia l’impegno e il grande lavoro fatto da ICCU insieme ai suoi collaboratori e collaboratrici e che è destinato a rivoluzionare la fruizione dei servizi bibliografici.  Il programma della giornata, molto articolato e ricco di interventi, ha visto il lancio di Alphabetica, il nuovo portale delle biblioteche italiane. Alla prima parte dell’evento hanno preso parte la direttrice di ICCU Simonetta Buttò, Paola Passarelli (Direzione generale biblioteche e diritto d’autore), Chiara Faggiolani (docente di Biblioteconomia presso Sapienza Università di Roma) e Laura Moro (direttrice dell’Istituto centrale per la digitalizzazione del patrimonio culturale – Digital library) e ha visto la presentazione del percorso ‘appassionante’ che ha portato alla realizzazione dei nuovi progetti. Il portale è stato pensato per offrire un servizio migliore all’utenza, dando la possibilità di consultare simultaneamente e in modo integrando le basi di dati bibliografiche gestite da ICCU, comprese quelle delle risorse digitali, relative al patrimonio culturale delle circa 6.500 biblioteche aderenti al Servizio bibliotecario nazionale (SBN), nonché quello di altre istituzioni partner di ICCU e di Internet Culturale. I temi trattati sono stati molti e di seguito sono evidenziati  alcuni aspetti di diversa natura e di particolare importanza. L’innovativo ambiente di ricerca presentato è la concretizzazione della vision e della mission di ICCU di ‘rendere fruibile la complessità’ offrendo – come sostenuto dalla direttrice Buttò -«strumenti e opportunità per contribuire alla crescita consapevole in termini di conoscenza e di capacità della nostra società e stimolare l’esercizio del pensiero critico soprattutto tra i giovani».  La parola chiave dell’ecosistema è ‘integrazione’: costituisce infatti un sistema di ricerca integrato, aperto e in continua crescita collegato ad altri sistemi, grazie ad API (Application Programming Interface) e LOD (Linked Open Data). Si tratta di un portale pensato per nuovi e diversi pubblici: certamente studiosi, ricercatori e studenti universitari, ma anche insegnanti e studenti i di scuola secondaria, divulgatori e curiosi, cittadini amanti della cultura. Alphabetica si presenta con una pagina iniziale che permette molteplici percorsi di ricerca: oltre a un primo campo di ricerca generalista sono disponibili altri nove percorsi: Protagonisti (che si fonda sull’Authority file di SBN), Musica, Libri, Manoscritti, Audio e video, Cartografia, Periodici, Grafica, Biblioteche (che consente di esplorare il patrimonio di una biblioteca specifica). I risultati di ricerca sono organizzati in box distinti che richiamano i vari percorsi della pagina iniziale; si tratta di una soluzione decisamente innovativa di presentazione risultati e risorse, che ne facilita i collegamenti. La dashboard utente si presenta come un’area personale di ricerca grazie alla quale è possibile, tra le altre cose, salvare risultati, contrassegnare preferiti, prendere annotazioni, creare collezioni: una serie di funzionalità in grado di migliorare ulteriormente l’esperienza d’uso. Altrettanto significativo è il lavoro di ricerca svolto da BIBLAB – il laboratorio di biblioteconomia sociale e ricerca applicata alle biblioteche di Sapienza Università di Roma – introdotto dalla direttrice Chiara Faggiolani e ulteriormente approfondito nel workshop del pomeriggio, grazie al quale è stato possibile indagare ed approfondire aspettative, percezioni, bisogni e usi dei diversi soggetti che hanno partecipato a focus group e interviste in profondità dopo aver testato la versione ‘beta’ di Alphabetica. Nel pomeriggio si è svolto un articolato workshop tecnico moderato da Simonetta Buttò, che può essere suddiviso in quattro aree tematiche. La prima dedicata all’infrastruttura ‘logica e tecnologica’ dell’ecosistema dei servizi bibliografici illustrata da Luigi Cerullo, consulente per lo sviluppo di progetti di ICCU. La seconda ha raccolto gli interventi di funzionari e di collaboratori dell’Istituto, che hanno presentato i diversi portali e servizi che fanno parte dell’ecosistema: Maria Cristina Mataloni ed Egidio Incelli hanno parlato della nuova versione dell’OPAC SBN; la versione rinnovata di Manus Online (MOL) è stata illustrata da Lucia Negrini e Valentina Atturo; EDIT16, il portale che nasce dal Censimento nazionale delle edizioni italiane del XVI secolo, è stato presentato da Elena Ravelli e Flavia Bruni; Marco Scarbaci ha introdotto SBN Teca, un sistema in grado di gestire oggetti digitali e metadati associati; infine SBN Cloud, dedicato alla gestione da parte della comunità bibliotecaria e che sarà presentato in estate, è stato spiegato da Carla Scognamiglio La terza è stata dedicata interamente ad Alphabetica secondo tre prospettive connesse: esperienza di navigazione e usabilità, illustrate da Egidio Incelli; esperienza di integrazione con Imago, il catalogo collettivo digitale di opere grafiche fotografiche e cartografiche delle istituzioni dell’Emilia Romagna, presentato da Roberta Cristofori; un focus di Elisabetta Castro sugli strumenti di Alphabetica. L’ultima parte del workshop ha visto l’intervento di Maddalena Battaggia – ricercatrice di BIBLAB – che ha delineato disegno di ricerca, metodologia, risultati e ricadute dell’indagine realizzata precedentemente all’attivazione del portale. Grazie a questo progetto di ricerca basato sulla sinergia tra scienze bibliografiche e ricerca sociale è emerso in maniera molto forte il valore delle opinioni dei nuovi utenti del portale, ad esempio studenti e studentesse delle scuole secondarie di secondo grado, che hanno infatti evidenziato l’importanza di Alphabetica focalizzando l’attenzione sull’attendibilità dei risultati, sulla user experience e la protezione dei dati personali. I temi emersi dall’indagine hanno certamente ricadute importanti per lo sviluppo di questo strumento di ricerca, nel breve e lungo periodo. Inoltre, proprio grazie al coinvolgimento del nuovo pubblico di studenti e docenti, stanno già nascendo nuovi progetti che vedono l’utilizzo di Alphabetica all’interno di attività didattiche nel contesto scolastico.  Fabio Mercanti  mercanti.1336728@studenti.uniroma1.it  ","
"
https://aibnotizie.aib.it/alternanza-scuola-lavoro-alla-biblioteca-statale-di-montevergine-un-resoconto-e-qualche-considerazione/,Alternanza scuola lavoro alla Biblioteca Statale di Montevergine: un resoconto e qualche considerazione,,AIB Notizie,,14 Gennaio 2018,,HTML,https://aibnotizie.aib.it/,,,,CC BY-SA 4.0," Dalla Biblioteca di Montevergine riceviamo e volentieri pubblichiamo Tre anni fa chi scrive, come funzionario della Biblioteca Statale di Montevergine, è stato contattato dai docenti del Liceo Classico “Pietro Colletta” e del Liceo Polivalente “Pietro Emilio Imbriani” di Avellino per chiedere la disponibilità della  Biblioteca di Montevergine  alla  realizzazione di un progetto di alternanza scuola-lavoro nell’ambito della legge 107/2015. La Biblioteca non poteva non offrire la propria collaborazione: è una delle principali istituzioni culturali del territorio e vanta un’esperienza  consolidata in didattica e visite guidate erogate dal proprio personale tecnico-scientifico, soprattutto nei confronti delle scolaresche di ogni ordine e grado. Visite in cui  si ha modo di illustrare la ricchissima storia della Congregazione di Montevergine, della Biblioteca e del palazzo abbaziale che la ospita e, soprattutto, ci si intrattiene diffusamente sul ruolo e sulle funzioni di una biblioteca pubblica. Obiettivo delle attività, per entrambi i Licei, è stato fornire una preparazione di base agli studenti partecipanti ai progetti tale che consentisse loro di gestire le rispettive biblioteche d’istituto. Il tutto è stato preceduto da una valutazione preliminare, da parte di chi scrive, dello stato delle biblioteche. Nel Liceo Colletta la biblioteca “Dante Troisi” è adeguatamente sistemata in una grande sala attrezzata, possiede ca. 12.000 volumi ed è  provvista di due postazioni di lavoro. Al docente tutor e agli studenti è stato proposto un percorso comprensivo di una fase teorica propedeutica al lavoro sul campo. I 13 studenti che hanno partecipato al progetto sono stati, mediamente, una volta alla settimana a Montevergine. Dopo un’introduzione sulle origini e la storia della Biblioteca, sono stati loro presentati i cataloghi e le modalità di ricerca;  le funzionalità dell’applicativo SBN con le modalità di ricerca bibliografica, la “cattura” della notizia bibliografica e localizzazione nella loro biblioteca; alcune nozioni di storia del libro e  di biblioteconomia generale. Nella seconda parte del progetto il lavoro è continuato prevalentemente presso la biblioteca dell’istituto e, ad integrazione delle attività già svolte, agli studenti è stato suggerito di effettuare una ricerca sulla personalità da cui prende il nome la biblioteca (Dante Troisi  magistrato e scrittore irpino) e su tale personalità realizzare uno specifico opuscolo. Il lavoro, sviluppato dagli studenti, è stato poi catalogato in SBN  ed è  reperibile al link riportato alla fine dell’articolo. Nel Liceo Polivalente “Paolo Emilio Imbriani” di Avellino si è partiti, nell’anno scolastico 2015/2016, da condizioni abbastanza diverse. La biblioteca “Mario Pensa” era ospitata in una grande sala con circa 20 armadi in cui i volumi erano accatastati disordinatamente, circostanza che ha richiesto un intenso lavoro di riordino. Dopo aver collegato la biblioteca a SBN anche in questo caso gli studenti sono stati introdotti all’ utilizzo di SBN stesso ed a nozioni  di base  di biblioteconomia. Dopo il primo anno del progetto è stato chiesto ai due gruppi di studenti di preparare  un beve resoconto sull’esperienza lavorativa, resoconto pubblicato poi sul sito web della Biblioteca. All’inizio del secondo anno di attività il progetto, denominato apprendisti bibliotecari, è proseguito con un incremento del numero degli studenti che ha raggiunto un  totale di 16 unità mentre si è ampliata la disponibilità dei bibliotecari e dei colleghi di altre qualifiche della Biblioteca di Montevergine e si è continuato a lavorare con due incontri fissi pomeridiani settimanali presso la biblioteca del Liceo. (nel terzo link alla fine del’articolo una breve riflessione degli studenti dell’Imbriani sull’esperienza avuta). Alle esperienze descritte si è aggiunta, nell’anno scolastico 2016/2017, quella intrapresa con il Liceo Scientifico “Pasquale Stanislao Mancini” di Avellino. Nell’insieme si può dire che le esperienze svolte ed in corso siano estremamente gratificanti, per tutti gli attori coinvolti: studenti, docenti ed esperti dell’AIB. Un modo efficace di avvicinare al ruolo ed alle funzioni delle biblioteche studentesse e studenti che, attraverso le cose apprese e le attività svolte, hanno acquistato consapevolezza dell’importanza dell’”istituzione biblioteca”. <http://www.bibliotecastataledimontevergine.beniculturali.it/index.php?it/181/le-collezioni-digitali/59/biblioteca-dante-troisi> <http://www.bibliotecastataledimontevergine.beniculturali.it/index.php?it/284/una-finestra-sulla-biblioteca/post/65/alternanza-scuola-lavoro-un-progetto-con-due-licei-avellinesi> http://www.bibliotecastataledimontevergine.beniculturali.it/index.php?it/284/una-finestra-sulla-biblioteca/post/77/si-riattiva-una-fucina-di-cultura-al-liceo-imbriani Domenico D. De Falco domenicodonato.defalco@beniculturali.it ","
 : alternanza scuola lavoro, biblioteche scolastiche "
https://aibnotizie.aib.it/amare-leggere/,Amare leggere,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Dal 16 al 19 marzo 2013 si è svolta l’iniziativa “AMare Leggere: Primo Festival della letteratura per ragazzi sul mare”, organizzato da «Leggere:tutti» con Grimaldi Lines, al quale hanno partecipato e collaborato numerose associazioni, enti e istituzioni, tra cui l’Istituzione Biblioteche di Roma Capitale e l’AIB Lazio. La minicrociera, dedicata interamente alla letteratura per ragazzi, a bordo della nave Cruise Barcelona carica di scolaresche e naturalmente di libri, è partita la sera del 16 marzo dal porto di Civitavecchia diretta a Barcellona. Lo scopo del viaggio è stato quello di avvicinare i bambini e i ragazzi al mondo del libro e della lettura, con l’intento di appassionarli e allietarli mediante un programma ricco di eventi: spettacoli teatrali, letture animate, laboratori, giochi e cinema, con proiezioni di film, come “Il Sole dentro” con la partecipazione del regista Paolo Bianchini in collaborazione con il Giffoni Film Festival, condividendo impressioni e suggestioni, e riportando a casa il ricordo di una navigazione “libresca”, con l’auspicio che la lettura diventi un momento di gradimento e piacere al di là del semplice studio scolastico. A bordo, sul ponte 10 antistante la Sala Smaila’s, è stata allestita una libreria in uno spazio appositamente studiato dove i viaggianti potevano acquistare i libri  o prendere il materiale informativo e divulgativo di NpL (Nati per Leggere) offerto dall’AIB Lazio e quello esplicativo dei servizi delle Biblioteche di Roma. Un modo nuovo e intelligente per promuovere i libri e la lettura, dove i ragazzi hanno potuto incontrare e parlare con autori, giornalisti, attori e registi, che diversamente non avrebbero avuto occasione di conoscere. Per citarne alcuni, hanno potuto dialogare con lo scrittore Antonio Ferrara, vincitore del Premio Andersen 2012, partecipando al suo laboratorio “Da grande…Voglio diventare scrittore”, e con il giallista Roberto Riccardi, direttore della rivista «Il Carabiniere». I ragazzi talvolta sono stati essi stessi protagonisti, cimentandosi nella scrittura di articoli per il giornale di bordo, guidati da Ennio Cavalli, giornalista di Rai Radio Uno, nel corso laboratorio “Da grande…Voglio diventare giornalista”. I migliori elaborati saranno pubblicati sulla rivista «Leggere:tutti». Molto entusiasmante per i ragazzi è stata “La sfida all’ultimo libro”, una sorta di gara tra le scuole in cui si dovevano riconoscere personaggi, autori e dialoghi, con premiazione finale per i vincitori. La Casa degli italiani e l’Istituto italiano di Cultura di Barcelona ci hanno accolto con molto calore e hanno ricevuto il nostro materiale informativo e divulgativo. Oltre all’incontro interculturale dei nostri studenti con i loro coetanei di Barcelona, si sono esibiti in concerto i 75 allievi dell’orchestra dell’Istituto Comprensivo “Regina Margherita” di Roma, presenti anche a bordo. L’AIB Lazio e le Biblioteche di Roma, oltre a  presentare presso la Sala Smaila’s il progetto NpL e i servizi delle biblioteche di Roma, per i più piccini hanno proposto una serie di incontri-laboratorio e letture animate che si sono tenuti nella sala ragazzi sul ponte 10, sia nel viaggio di andata e sia al ritorno. Uno spazio molto colorato, allegro e vivace in cui i bambini hanno partecipato al laboratorio “Costruzione del libro bianco”. Sono stati creati libri piccolissimi e libri grandissimi, libri che contengono sorprese tattili, visive, sonore, libri con pagine strappate, tagliate, bucate, piegate, sfrangiate: naturalmente tutte bianche! Un viaggio all’insegna della promozione del libro e della lettura, e, per citare Sergio Auricchio, editore di «Leggere:tutt», «Navighiamo insieme, cresciamo insieme con i libri e la lettura!». Non abbandoniamo i libri, e continuiamo con gioia ad occuparci dei “nostri” ragazzi. Viva AMare Leggere! o.murru@bibliotechediroma.it ","
 Letteratura per ragazzi "
https://aibnotizie.aib.it/lamberti-wtpbooks/,Anche l’Italia negli albi illustrati,,AIB Notizie,,30 Marzo 2015,,HTML,https://aibnotizie.aib.it/,,,,CC BY-SA 4.0," The world through picture books, curato da IFLA Children’s and Young Adults Standing Committee, che propone una selezione di albi illustrati scelti dai bibliotecari per ragazzi di numerosi paesi di tutto il mondo, comprende nell’edizione 2015 anche l’Italia. Durante l’80° congresso IFLA a Lione, è stata segnalata la clamorosa assenza italiana nell’edizione del 2013, presentata in occasione della Fiera del Libro per Ragazzi a Bologna e quindi proprio in Italia! A settembre scorso grazie alla disponibilità di un referente per l’Italia e alla collaborazione dell’AIB nella diffusione dell’appello è stato possibile raccogliere le indicazioni dei nostri colleghi. A fine settembre è stata così inviata la richiesta che, modulata secondo le richieste IFLA, chiedeva una lista degli albi illustrati ritenuti più belli (da 1 a un massimo di 10) rispondenti ai seguenti criteri: pubblicati per la prima volta in lingua italiana e disponibili in commercio; di ottima qualità, con eccellente integrazione tra testi e illustrazioni e adatti alla lettura ad alta voce; adatti a qualsiasi età compresa tra 0 e 11 anni; “classici”, o che avessero tutte le carte in regola per diventarlo. Sono arrivate oltre 60 segnalazioni in poco più di una decina di giorni, che mostravano interesse e voglia di partecipare con indicazioni meditate e commentate che facevano intuire e apprezzare come ci fosse stato un tempo dedicato a pensare, scegliere, discutere. Alcuni libri della 1a edizione in mostra alla Bibliothèque de la Part­Dieu di Lione E’ stato così redatto in tempo l’elenco dei titoli vincitori, che rende davvero merito all’ampia e ricca produzione italiana. Senza forzature nella lettura dei risultati, si è naturalmente composta la lista dei vincitori, validi e anche molto diversi tra loro: silent books, classici, libri recenti, per i piccoli, albi adatti ai più grandi. Dieci titoli per dieci editori e dieci illustratori diversi. Il risultato è anche che ora questo “assaggio” della produzione italiana è anche presente fisicamente a Parigi e a Tokio, dove gli editori dei 10 libri selezionati ne hanno inviato copia. Sono state realizzate infatti due mostre, che possono essere richieste a IFLA, con i libri dei paesi partecipanti e quindi di tutto il mondo, concretizzando l’idea che aveva guidato il progetto, ovvero creare un ponte tra culture che promuova conoscenza e comprensione reciproche. Il successo della seconda edizione, con 16 paesi in più rispetto alla precedente, mostra “che i bibliotecari per ragazzi di tutto il mondo comprendono come gli albi illustrati, sia su carta che in formato digitale siano importanti per i bambini, per il loro sviluppo, la loro identità culturale”, e come “fungano da trampolino per l’apprendimento della lettura autonoma , per le competenze visuali, e perché sono letti con un adulto che sta loro vicino”. Per questo, conclude IFLA, “bisogna garantire l’accesso agli albi illustrati e promuoverli.” Per quanto riguarda l’Italia, ora si è in possesso di un duplice patrimonio, l’affresco degli albi illustrati preferiti dai bibliotecari per ragazzi italiani – anche perché sperimentati nella lettura ad alta voce con i bambini – e la mappa dei partecipanti. E sarà quindi possibile ripartire da questo punto e analizzare i risultati, sia della partecipazione, per capire chi e perché non è nell’elenco, quali sono i problemi e quali le aree geografiche più “silenti”, che degli albi scelti, che potrebbe diventare strumento e bibliografia di qualità garantita dalla professionalità di tutti noi. Si potrebbe trasformare cioè questo traguardo in un nuovo punto di partenza, per un dibattito che rafforzi e diffonda le competenze legate a un settore così importante. Antonella Lamberti – Commissione nazionale biblioteche e servizi per ragazzi AIB – antonella.lam(at)gmail.com ","
 IFLA "
https://aibnotizie.aib.it/ancora-dagli-aperitivi-in-biblioteca-lagenda-2030/,Ancora dagli aperitivi in biblioteca: l’Agenda  2030,,AIB Notizie,,4 Giugno 2020,,HTML,https://aibnotizie.aib.it/,,,,CC BY-SA 4.0,"  Gli aperitivi AIB sono un’ iniziativa nata nella fase di distanziamento per l’emergenza sanitaria e diventati con piacere dei soci un momento aggregativo e di scambio di idee molto importante. Il 21 maggio l’aperitivo ha avuto per chi scrive un sapore speciale perché si è parlato di sviluppo sostenibile con la partecipazione dei tre componenti del Gruppo per l’attuazione degli obiettivi di sviluppo sostenibile dell’Agenda ONU (SDGs) con Giovanni Bergamin, Chiara Faggiolani e Rossana Morriello.  L’incontro dal titolo “Tra utopia e cecità: biblioteche e sviluppo sostenibile”, coordinato da Giovanni Bergamin ha visto Chiara Faggiolani e Rossana Morriello porre l’accento, rispettivamente, sul ruolo delle biblioteche pubbliche e su quello delle biblioteche accademiche. Il titolo stesso dell’incontro deriva da due testi proposti come consigli di lettura: il primo  è L’utopia sostenibile di Enrico Giovannini, pubblicato per i tipi di Laterza nel 2018, il secondo  è La grande cecità: il cambiamento climatico e l’impensabile” del grande  scrittore indiano Amitav Ghosh  edito da Neri Pozza nel 2017. Da lavori come quello di Giovannini e nel quadro dell’Agenda 2030, Agenda Globale per lo sviluppo sostenibile, approvata dall’ONU nel 2015,  è nata all’interno dell’AIB l’esigenza di creare un gruppo dedicato al conseguimento dei 17 obiettivi dello sviluppo sostenibile  (Sustainable Development Goals – SDGs) da raggiungere entro il 2030.  L’AIB si riconosce nella posizione dell’IFLA, secondo cui l’accesso all’informazione è essenziale per il conseguimento dei SDGs per cui  le  biblioteche possono svolgere un ruolo strategico in questo percorso e concorda con il Gruppo Cultura istituito all’interno dell’Alleanza Italiana per lo Sviluppo Sostenibile <Asvis https://asvis.it/>, che riunisce oltre duecento istituzioni ed enti impegnati per far crescere nella società italiana la consapevolezza dell’importanza dell’Agenda 2030 e del raggiungimento dei suoi obiettivi.  L’iniziativa dell’ASVIS ha avuto la capacità di spostare l’attenzione delle istituzioni su tutto quello che può fare il nostro Paese in tema di sviluppo sostenibile e prodotto numerosi rapporti su questo argomento dedicando attenzione anche al tema della cultura. Quest’ultima, comprendendo anche il sistema delle  biblioteche, può essere coinvolta e “utilizzata” in ciascuno dei 17 obiettivi. In particolare  l’obiettivo 4 “Fornire un’istruzione di qualità” vede le biblioteche maggiormente coinvolte ma, più in generale, occorre diffondere  nel nostro paese una maggiore consapevolezza delle problematiche della sostenibilità. Le biblioteche possono promuovere e veicolare il messaggio della cultura della sostenibilità, anche grazie  alla loro presenza sul territorio e a ai rapporti con le loro utenze. L’AIB, da parte sua, sta dando uno specifico contributo impegnandosi in maniera attiva ad eventi sulla sostenibilità.  La realtà imprevista del lockdown, se da una parte ha creato grandi difficoltà allo svolgimento dei servizi al  pubblico, dall’altra ha dato la possibilità di ripensare le biblioteche e comprendere che la cultura della sostenibilità può costituire un ritorno positivo per il loro funzionamento.  La reazione istituzionale ad un evento così drammatico e dirompente  è stata basata sull’utilizzo accorto delle risorse digitali disponibili che, in quota parte, ha permesso a biblioteche e bibliotecari di assicurare, anche se parzialmente, la loro specifica business continuity. Molto resta però da fare e aiuti importanti, dal punto di vista concettuale come da quello metodologico, possono venire dal lavoro come quello del gruppo AIB sullo sviluppo sostenibile. Ad esempio, durante l’Aperitivo, sono state segnalate  la traduzione di documenti IFLA quali il lavoro Esempi, educatrici, facilitatrici: biblioteche e sostenibilità: Come le biblioteche contribuiscono alla sostenibilità (2019) <https://www.ifla.org/files/assets/hq/topics/libraries-development/documents/sustainability-is-libraries-business-it.pdf> o il Libraries and the Sustainable Development Goals: A Storytelling Manual che invita i bibliotecari a raccontare le storie e le iniziative in merito allo sviluppo sostenibile <https://www.ifla.org/publications/libraries-and-the-sustainable-development-goals–a-storytelling-manual?og=7409> . Di tale documento è, peraltro, in corso la traduzione.  Ancora, un’altra iniziativa del gruppo è la redazione di un documento aperto sui dati sull’uso dei servizi digitali delle biblioteche italiane preparato a seguito del lockdown, cui tutti possono prenderne visione e possono contribuire: <https://www.aib.it/struttura/commissioni-e-gruppi/gruppo-sdgs/2020/82445-dati-sulluso-dei-servizi-digitali-delle-biblioteche-italiane/> L’aperitivo è terminato con piacere con altri due consigli di lettura meno tecnici ma sicuramente interessanti. Per ogni ulteriore informazione e dettaglio si rimanda alla pagina del Gruppo, dove è possibile visionare anche una specifica bibliografia. <https://www.aib.it/struttura/commissioni-e-gruppi/gruppo-asvis/>. Paola Maddaluno  per il Gruppo per l’attuazione degli obiettivi di sviluppo sostenibile dell’Agenda ONU ","
 Obiettivi di sviluppo sostenibile "
https://aibnotizie.aib.it/ancora-per-alberto-petrucciani/,Ancora per Alberto Petrucciani,,AIB Notizie,,21 Settembre 2023,,HTML,https://aibnotizie.aib.it/,,,,CC BY-SA 4.0,"  Durante la funzione per Alberto Petrucciani amici e colleghi hanno pronunciato brevi ricordi dello scomparso qui di seguito riuniti e pubblicati. Alcune foto di Alberto completano questi scritti.  Giovanni Solimine Alcuni amici e colleghi hanno affidato a me il compito di ricordare Alberto. Abbiamo lavorato fianco a fianco per moltissimi anni (grosso modo, direi 35) e più intensamente dal 2009 in poi, dopo il suo arrivo in Sapienza. Abbiamo sempre collaborato, condiviso tante iniziative, tante volte abbiamo discusso e ci siamo confrontati, perché avevamo sensibilità e interessi scientifici diversi (anche due caratterini niente male), ma sempre con un pieno e reciproco rispetto, essendo uniti da una stessa visione prospettica. Per questi viaggiavamo bene insieme, anche se con un passo a volte diverso. Del suo lungo lavoro scientifico dirò soltanto che Alberto, divenuto professore ordinario a trent’anni nel 1986, ha avuto il grande merito di innovare radicalmente gli studi sulla storia delle biblioteche, indicando percorsi nuovi, superando una tradizione erudita. La prospettiva che Petrucciani ha sviluppato è quella di una storia del servizio bibliotecario, comprendente anche le persone che abitano le biblioteche, e quindi una storia della professione bibliotecaria e una storia dell’uso, una storia interna, raccontata attraverso i documenti che registrano «ciò che nelle biblioteche realmente avveniva, come, da parte di chi, ecc.». Molti suoi lavori (penso a quelli raccolti nel 2012 nel volume Libri e libertà) sono accomunati dal desiderio di valorizzare la dimensione “civile” che biblioteche e bibliotecari hanno esercitato in momenti cruciali come il Risorgimento nazionale, la lotta antifascista, la costruzione dell’Italia repubblicana. I frutti più maturi di questo filone di studi e anche della sua capacità di raccogliere attorno a sé tanti collaboratori è emerso durante il convegno tenutosi alla Sapienza nel 2018. L’applicabilità dei risultati di queste ricerche alla comprensione dell’azione sociale delle biblioteche costituisce un valore aggiunto di primissima rilevanza. In questa senso, non si è trattato solo di scrivere la storia delle biblioteche in modo diverso, ma di studiare e interpretare le biblioteche nella loro interezza e nei loro rispettivi contesti, contribuendo alla storia della trasmissione delle conoscenze, e mettendo al centro le persone, si trattasse di bibliotecari o di utenti. Mi fermo qui, perché ci saranno altri momenti per fare un adeguato inventario scientifico e umano dell’eredità di Alberto Petrucciani, per ricordare i suoi studi sulla teoria e sulla pratica della catalogazione o per valorizzare il suo modo di rapportarsi agli studenti. Con i dottorandi, in particolare, era molto disponibile, premuroso, perfino affettuoso, aprendosi più di quanto non facesse con altri, lasciando emergere un tratto del carattere che la sua natura in altre circostanze tendeva a nascondere. Per cercare di esprimere i sentimenti che accomunano amici, colleghi, allievi, devo aggiungere che in questi due giorni, da quando è circolata la notizia della sua scomparsa – notizia che temevamo prima o poi di ricevere, ma che non immaginavamo sarebbe arrivata così presto – ho letto tanti messaggi provenienti da ambienti diversi (quelli dei colleghi della Sapienza, o dei soci della società scientifica che aveva contribuito a fondare e di cui era stato presidente, o quelli inviati dai bibliotecari italiani attraverso la loro lista di discussione): questi messaggi hanno evidenziato diversi aspetti della personalità di Alberto, ma l’espressione che ricorre con maggiore frequenza è riferita al senso di impoverimento che tutti avvertiamo in questo momento. Ci sentiamo più poveri perché in questi ambienti – che corrispondono poi alle varie sfaccettature della sua comunità di riferimento, quella delle biblioteche e di ciò che le circonda – Alberto ha occupato una posizione particolare e specifica, diversa da tutti gli altri, stando nel nostro mondo e osservandolo con uno sguardo originale. Nel comunicato col quale la Presidente dell’Associazione Italiana Biblioteche ha annunciato la scomparsa di Alberto viene ricordato il suo forte e costante impegno nell’associazione professionale, fin dai primi anni di attività lavorativa iniziata come bibliotecario a Genova nel 1982 e ricoprendo per due volte l’incarico di vicepresidente nazionale, la decennale direzione della nostra rivista – che Alberto trasformò, portandola e facendola assestare a livelli molto elevati –; e poi la responsabilità scientifica della produzione editoriale e tanti altri incarichi, a volte in apparenza oscuri, perché Alberto aveva anche il gusto delle piccole cose. L’autorevolezza che tutti gli riconoscevano naturalmente – e di cui Alberto era consapevole – non era legata alle posizioni che formalmente aveva ricoperto e alle quali, quando poteva, si sottraeva, e non perché non si sentisse all’altezza del compito e forse neppure per la sua proverbiale pigrizia. Se solo avesse dato la sua disponibilità, avrebbe avuto il consenso necessario per dirigere o presiedere tanti organismi, malgrado non tutti condividessero sempre le sue opinioni né lui avesse mai risparmiato di manifestare il proprio dissenso, quando non era d’accordo su qualcosa, o quando – guardando oltre l’opinione dominante e vedendo cose che altri non vedevano – segnalava che le cose forse non stavano come pensava la maggioranza. Credo che preferisse guardare le cose dalla seconda fila, perché così si osservano meglio. È proprio quello sguardo critico la cosa che più ci mancherà. Domenico Scarpa Alberto era un Maestro che noi abbiamo sempre pensato con la emme maiuscola, anche se con il suo comportamento lui se la scrollava sempre di dosso. Alberto sapeva bene di essere Alberto: era cosciente del proprio valore, del proprio rigore, della dimensione materiale e immateriale del lavoro che ci offriva, ma a tutto questo è stato sempre capace di togliere peso. Alberto lo ricordiamo come un uomo grande, grosso, alto, arruffato, ruvido, che occupava tanto spazio in una stanza e che a momenti sembrava quasi scusarsi di occuparlo. Lo ricordiamo come una persona che si muoveva con rapidità perché con gli occhi e con le mani sapeva trovare subito quello che andava cercando, ma che a momenti sembrava chiedere scusa di essere così ingombrante, e lo manifestava soprattutto in due modi: nel modo di muovere le mani, di farle come svolazzare, come se quelle sue mani fossero oggetti fragili, diafani, quasi autonomi rispetto al corpo di cui erano le estremità, e lo manifestava poi con la voce, che uno non si aspettava così sottile, così in apparenza indolente dentro un corpo imponente come il suo. I gesti delle mani, i su e giù della sua voce erano sottili come tele di ragno, e così, a pensarci adesso, erano composti anche i suoi saggi, le sue indagini, le lezioni che abbiamo potuto ascoltare da lui, e anche, lontano dalla cattedra, i racconti di come aveva fatto qualche grande scoperta che poi metteva per iscritto, e che conservava le stesse qualità, la stessa indistruttibile filatura da tela di ragno, quando poi le metteva per iscritto. C’era un terzo modo che Alberto aveva di usare il corpo, ed era l’abbraccio con cui accoglieva gli amici e gli allievi: un modo che era insieme timido, slanciato, squisito e goffo, tutto questo insieme. Alberto era questo, era sottigliezza, spessore e accoglienza. Se oggi si dovesse dire con una sola parola che cosa era Alberto, Alberto era la sprezzatura fatta persona: era l’arte di non far vedere lo sforzo, era l’arte di entrare nel vivo delle cose con naturalezza, con la maturità e il realismo di chi conosce i fatti umani assai prima di quelli della cultura, assai prima di quelli della sua disciplina. Sotto il profilo scientifico, sotto il profilo dell’intuito, dell’interpretazione, del saper mettere a sistema dettagli quasi invisibili, Alberto era geniale – è un aggettivo che nel suo caso bisogna usare senza mezzi termini –, e tutte e tutti noi qui possiamo dire di aver imparato o cercato di imparare qualcosa da lui, tutte e tutti noi possiamo dire di aver cercato di assorbire il suo mestiere più che di imparare: perché tutte e tutti noi capivamo presto che da lui si poteva imparare soprattutto per assorbimento, non per sforzo teorico né tantomeno per imitazione. Quello che però muoveva la sua genialità scientifica era il fatto che lui sapeva – con grande acutezza, con grande realismo, soprattutto però con grande pietà – le cose della vita, quelle quotidiane, che pure solitamente sfuggono sotto la soglia dell’attenzione, così come sotto la soglia dell’attenzione rischiavano di scivolare alcune delle minime particolarità degli oggetti che lui viceversa notava, leggeva, capiva, e che tante volte arrivavano a proiettarci in un paesaggio completamente nuovo. In Alberto era questo motore, questa presenza continua di umanità dentro ogni cosa che diceva e scriveva, a renderlo caro e inimitabile. Così vistoso nella persona, Alberto si direbbe che facesse in modo di essere il meno vistoso possibile nella scrittura, nello stile. A quel suo intuito scientifico, a quel suo sguardo umano, non mancava mai il pudore, ed era una sua qualità che arrivava a commuovere chi la coglieva. Alberto aveva un certo modo suo, sbrigativo, e anche romanesco ma senza il minimo compiacimento, con cui sembrava voler suggerire che in realtà quello che stava dicendo o scrivendo o facendo non era niente di speciale. Era veramente un modo di stare al mondo, e anche di stare nella scrittura, perché così come lo vedevi sulla sua persona lo potevi ritrovare poi nel ritmo, nelle parole, nei guizzi dei suoi saggi. Alberto ha avuto una folla di allieve e di allievi di un livello sbalorditivo, che restavano legati a lui per sempre. Allievi molto diversi da lui, allieve e allievi con talenti indipendenti, di cui era orgoglioso, sempre con quel pudore suo. Gli brillavano gli occhi quando ne vedeva tante e tanti insieme in una stessa aula. Era commosso e faceva finta di niente, faceva come se fosse distratto. Perciò, ci possiamo immaginare lo sguardo che avrebbe oggi se fosse fisicamente in mezzo a noi: forse si bloccherebbe per un attimo, entrando e vedendo tutta questa folla riunita per lui, ma poi con quel suo grande corpo, così alto, e con quelle sue mani erratiche, ci passerebbe davanti e se ne andrebbe per la sua strada, chissà dove, ma possiamo stare sicuri che passando, senza farsene accorgere, ci avrebbe notati tutte e tutti senza eccezione, e ne avrebbe avuto una grande gioia.Mauro Guerrini Ad Alberto Petrucciani “Oggi è nato un nuovo Maestro” sono le parole che Diego Maltese pronunciò alla fine della discussione della tesi di Alberto Petrucciani alla Scuola speciale per archivisti e bibliotecari. Maestro lo è sempre stato per generazioni di allievi, bibliotecari e colleghi, fin dall’inizio della sua carriera di bibliotecario a Genova e soprattutto come professore, divenuto ordinario giovanissimo. Alberto ha inaugurato uno stile didattico nuovo rispetto alla generazione dei docenti che ci sono stati maestri, coniugando professione e accademia, analizzando con rigore gli strumenti del lavoro bibliotecario, smarcandosi da molti luoghi comuni e inaugurando filoni di ricerca originali. Il suo approccio alla disciplina, infatti, è stato all’insegna dell’arte della ricerca corroborata da fonti autorevoli e da pratiche virtuose. Innumerevoli gli impegni nell’AIB, di cui non ha mai voluto divenire presidente, innumerevoli gli impegni nell’Università e al Ministero della Cultura. Ha avuto una dedizione per il lavoro pari a pochissimi altri. Era il decano dei professori universitari di Bibliografia e Biblioteconomia; era membro del Comitato scientifico della nostra rivista JLIS.it. Un amico, un collega, un Maestro. Paola Castelliucci Condoglianze ai figli, al fratello, alla madre di Alberto. E a tutti noi. Condoglianze da parte di molti studenti. Hanno lasciato così tanti messaggi che risulta impossibile leggerli ora. Alcuni hanno voluto rimanere anonimi. Hanno inviato al rappresentante degli studenti il ricordo del Prof. Petrucciani. Un atto estremamente elegante: magari stanno ancora studiando e non hanno voluto essere giudicati, non hanno voluto che venisse attribuito un “voto” alle parole scelte per esprimere dolore e cordoglio. Condoglianze anche da parte della società scientifica AIDUSA che raggruppa gli studiosi di archivistica, rappresentata nella persona del suo Presidente, Federico Valacchi – che non poteva essere oggi presente –che ha inviato un testo. La società scientifica degli archivisti ha voluto affidare alla SISBB-Società di scienze bibliografiche e biblioteconomiche – di cui Alberto è stato Presidente – il messaggio di cordoglio. Questo è di per sé un atto significativo, perché esprime una dichiarazione e una progettualità di intenti: siamo una comunità, è la nostra comunità. Moltissimi soci SISBB hanno inviato un messaggio. Non sarebbe giusto sceglierne solo alcuni facendo torto agli altri. Verranno tutti passati alla famiglia di Alberto. Potranno così sentire il dolore e il respiro di una comunità intera.  Una comunità che lavora, studia, fa ricerca, in biblioteca. Una comunità di lavoratori. E che cosa accade in biblioteca? Che vita si svolge in biblioteca? “What happened in the library?” –  come titola il progetto di ricerca di Alberto. In biblioteca, in definitiva, scorre la vita. Una vita silenziosa, solitaria, dai ritmi lenti e attenti. Quel che all’esterno potrebbero apparire difetti, qui sono le regole. Non è pigrizia: è meditazione, concentrazione, contemplazione. E anche vita attiva, lavoro, appunto. Una vita anche segreta che si rivelerà solo in seguito, ad esempio con la scrittura, o con la vita attiva. In biblioteca, come in un hortus conclusus, ci si sente al sicuro. Sembra che i problemi, gli affanni, i dolori, non possano arrivare. In effetti, non arrivano o almeno vengono filtrati proprio da quel lavoro di meditazione che si trasformerà in atti creativi e di condivisione, con una classe, con un pubblico, con destinatari ignoti, futuri. La vita, quindi, entra anche in biblioteca e viene trasformata in un evento pubblico. Alberto ha studiato “quel che accade in biblioteca” partendo da prove materiali, principalmente i registri di lettura e prestito. La metodologia seguita da Alberto faceva riferimento anche al Materialismo storico, alla Storia delle idee, ai Cultural Studies, oltre che alla tradizione bibliografica e biblioteconomica.  Cosa leggevano, in biblioteca, gli esuli a Ginevra? (un luogo caro ad Alberto, per la presenza dei figli). E nello stesso luogo, cosa leggeva Borges? Persone note, notissime, o anche sconosciuti, anonimi. E cosa accadeva in biblioteca – per tramite della lettura, dunque – quando a chiedere un libro era Benedetto Croce? O Dino Campana? O ancora, lettori della classe proletaria o impiegatizia. Capita anche che qualcuno di loro diventi, indirettamente, famoso (come nel caso del padre di Asor Rosa). Chiedere, proprio in quel luogo, proprio in quella biblioteca, proprio quel libro. Tutti eventi fra loro collegati e che finiscono per tracciare la storia intima e pubblica, poetica e politica, di una società. Alberto rimarrà nei nostri ricordi e nei nostri studi: come in una biblioteca, dove continuerà a vivere, sentendosi protetto.    ","
"
https://aibnotizie.aib.it/aperitivi-smart-in-biblioteca/,Aperitivi (smart) in biblioteca,,AIB Notizie,,21 Maggio 2020,,HTML,https://aibnotizie.aib.it/,,,,CC BY-SA 4.0," Consapevoli, resilienti, determinate, intelligenti, creative. Sono così le biblioteche che rispondono all’emergenza sanitaria? Questo, almeno, è il quadro che emerge (a testimoniare la – sottovalutata? – vivacità del settore) dai dibattiti delle scorse settimane nell’ambito della nuova iniziativa AIB “Aperitivo in biblioteca”, a cura di Giovanni Bergamin e Vittorio Ponzani: un ciclo di incontri virtuali a cadenza settimanale, inaugurati il 30 aprile scorso e sempre disponibili in videoregistrazione sul canale Vimeo dell’AIB. Negli ultimi mesi, il livello di attenzione sulle biblioteche, sia pure in modo diseguale nei vari contesti locali, è stato paradossalmente sollecitato dall’assenza, dalla sospensione, dalla rimodulazione dei servizi che si sono rese necessarie. Come ha notato Rosa Maiello in una conversazione con Marco Pautasso inserita tra gli eventi online del Salone del libro “virtuale ” del 2020 (edizione straordinaria SalTo Extra), in molti si sono accorti di quanto le biblioteche, nel frangente della pandemia, abbiano potenziato i propri servizi digitali, anche reinventando attività che prima si svolgevano in presenza. Pur senza voler rinunciare a lungo alla biblioteca come luogo fisico di incontro e di relazione (vitale per la promozione della lettura, intesa in senso partecipativo e di crescita comune delle collettività), nelle limitazioni contingenti possiamo riconoscere sfide e opportunità, come quella di percepire meglio i bisogni dei nostri pubblici di riferimento. Non possiamo d’altronde disconoscere le difficoltà, che rischiano di acuire criticità preesistenti. Sempre Rosa Maiello, partecipando all’incontro in streaming organizzato l’8 maggio da SOSArchivi (Covid 19: Dall’emergenza alla ripartenza graduale best practice ed esempi per archivi, biblioteche e per il patrimonio culturale: qui il video integrale), richiamava l’alto tasso di precariato che caratterizza il nostro settore ed esprimeva preoccupazione per la sorte dei contratti esterni nel periodo del lockdown, segnalando la necessità, in molti casi, di riprogettare i servizi anche tenendo conto della scarsità e dell’elevata età media del personale di ruolo in biblioteca. Le prospettive della riprogettazione risentono però delle molte incertezze generate da una situazione senza precedenti: come ripristinare le normali funzionalità dovendo tener conto di nuove cautele, in un quadro già normalmente connotato da generale carenza di risorse? A quali studi scientifici fare riferimento per ridisegnare i servizi, in presenza di dati parziali o teorie talvolta discordi? Come aumentare la scarsa presenza delle biblioteche nell’agenda politica del Paese, ora più che mai fitta di istanze concorrenti e urgenti? Dai recenti dibattiti accesi sulle liste di discussione professionali è più volte emersa la difficoltà di cogliere i contorni della dimensione privata e volontaria tipica dell’associazione professionale, con la tendenza a demandare all’AIB l’immediata elaborazione di risposte di dettaglio che avrebbero dovuto giungere (e non in tutte le Regioni sono giunte) dalle autorità locali, o dalle istituzioni da cui le singole strutture dipendono. A queste spinte, l’Associazione ha comunque risposto su vari fronti, con un’attività di selezione delle fonti informative sul Covid (il cui esito è il documento Covid-19 e tutela della salute in biblioteca. Rassegna delle fonti e alcune raccomandazioni sul trattamento dei materiali e la gestione degli ambienti), con tavoli di confronto tra commissioni di studio e sistemi bibliotecari, con iniziative di raccolta e monitoraggio dati anche “dietro le quinte”, con l’elaborazione di raccomandazioni e documenti programmatici, e in ultimo appunto con le occasioni di dibattito rappresentate dagli “aperitivi” virtuali, che hanno riscosso un notevole successo di pubblico, con una media di 200 partecipanti a incontro e picchi di oltre 250. Ne proponiamo qui una sintetica rassegna. La serie dei videoaperitivi è stata inaugurata giovedì 30 aprile dal dialogo tra due responsabili di biblioteche per ragazzi, Milena Tancredi (Magna Capitana di Foggia) e Giuseppe Bartorilla (Biblioteca dei ragazzi di Rozzano), su uno dei temi di maggior successo in questo periodo di distanziamento sociale: le letture a distanza, straordinaria occasione per entrare nelle case delle famiglie portando non solo tante storie (oltre 400 i titoli licenziati grazie a un accordo con la SIAE) ma anche il volto riconoscibile del bibliotecario, con cui rinsaldare un legame di fiducia.  Le oltre 700 iniziative realizzate in Italia nelle prime settimane di chiusura delle biblioteche (che al momento in cui scriviamo sono arrivate a 820), rivolte principalmente a bambini e ragazzi senza però tralasciare appuntamenti per gli adulti, si sono rivelate non solo un modo per promuovere la lettura – missione fondamentale delle biblioteche pubbliche – ma anche per ripensare il proprio servizio e il rapporto con una comunità non più di utenti ma di cittadini, da raggiungere nelle loro case grazie al digitale. Si tratta di un buon risultato ma anche di un punto di partenza per potenziare questo tipo di servizi, estendendoli ad altre realtà della filiera del libro, facendo rete, portando gli autori a incontrare i lettori, cercando di “raggiungere gli irraggiungibili” (missione antica delle biblioteche) anche attraverso il superamento del gap socio-relazionale ed educativo e dei problemi del digital divide.  Tra gli stimoli emersi – anche grazie alle domande fatte dal pubblico tramite la chat, che rimane attiva durante la videoconferenza – alcuni spunti utili per le biblioteche scolastiche nel loro rapporto con le novità della didattica a distanza, le prospettive di superamento delle polemiche tra “tecno-entusiasti” e “tecno-fobici”, l’idea di puntare sulla crossmedialità per sfruttare tecnologie utili a rafforzare l’elemento emotivo della lettura.  Qui il video: Biblioteche a distanza: lettura e ragazzi al tempo del COVID-19. Su temi analoghi si è concentrato l’incontro Biblioteche ragazzi e pandemia. Riflessioni, esperienze, dubbi, speranze, promosso dalla Commissione nazionale AIB biblioteche e servizi per ragazzi nell’ambito delle iniziative della Bologna Children’s Book Fair – Online special edition il 7 maggio 2020, con la moderazione sempre di Milena Tancredi e la partecipazione dei membri della Commissione Caterina Ramonda (coordinatrice), Antonella Lamberti, Anna Maria Di Giovanni, Giuseppe Bartorilla. Per il secondo videoaperitivo, il graduale spostarsi dell’agenda anche politica verso una possibile riapertura delle attività, sia produttive che culturali, ha sollecitato a riflettere sulle modalità concrete che renderanno possibile nuovamente accogliere il pubblico nelle nostre sedi. Su questo, nell’incontro del 7 maggio dal titolo Le biblioteche riaprono, si sono confrontati due punti di vista diversi, per localizzazione regionale e tipologia bibliotecaria di riferimento: il Sistema bibliotecario di Milano, rappresentato da Stefano Parise, già presidente nazionale AIB, e una biblioteca specializzata e di conservazione, la Biblioteca Gullo di Cosenza diretta da Antonio Curcio (presidente AIB Calabria uscente), il quale ha raccontato anche la più generale esperienza calabrese. Dalla loro conversazione sono emersi sia spunti di carattere pratico, utili per chi sta ridisegnando il servizio bibliotecario in “Fase 2” (anche con esemplificazioni su come riattivare i servizi di prestito, sanificare spazi e volumi, gestire l’accesso su prenotazione degli utenti, progettare app per la migliore fruizione delle risorse), sia questioni di più ampio respiro: il lavoro sul documento conclusivo del Gruppo di lavoro MIBACT sui livelli minimi uniformi di qualità delle biblioteche, in fase finale di revisione ma da aggiornare alla luce dell’emergenza; la richiesta di misure di sostegno diretto alle biblioteche, anche in analogia a quanto accordato alle piccole imprese per acquisire dispositivi di protezione individuale; l’ancora diseguale diffusione di una cultura della biblioteca di pubblica lettura, che pone alcune biblioteche territoriali in crisi cronica, aggravata oggi dalla situazione straordinaria; la possibilità di attivare procedure di consultazione pubblica per gestire fase successiva al lockdown, come tentato in Lombardia con Milano 2020: strategia di adattamento, documento aperto al contributo della città.  Ancora più in generale, è emersa una visione delle biblioteche come capaci di reagire alle sfide con flessibilità e creatività, dove creatività non significa fare sconti sulla sicurezza di utenti e bibliotecari – che dev’essere al centro – bensì ricerca di un equilibrio tra rigore (nell’applicazione di protocolli e nuove regole) e lucidità, per progettare servizi (e potenziare ad esempio quelli digitali) in sicurezza e senza cedere allo scoraggiamento. Il terzo appuntamento, giovedì 14 maggio, ha visto al centro i sistemi bibliotecari di pubblica lettura e il lavoro della Commissione nazionale AIB biblioteche pubbliche, che ha redatto il documento Disegnare la fase due: progettare la riapertura delle biblioteche pubbliche e che dà il titolo all’incontro. La Commissione ha lavorato al documento attraverso un confronto tra 12 sistemi bibliotecari in varie zone d’Italia, ma la coordinatrice Cecilia Cognigni (Biblioteche civiche di Torino), che ha partecipato all’incontro virtuale del 14 maggio, ha sottolineato anche la necessità di monitorare la fase di riapertura (che vedrà probabilmente scelte diverse da parte degli enti locali da zona a zona) restando pronti a rimodulare le nostre azioni per dare le risposte giuste a seconda di come cambierà il contesto, pure confrontandosi con un mercato editoriale che in Italia è ancora relativamente poco orientato al digitale. Tra gli interlocutori del pomeriggio, Gianni Stefanini (CSBNO) ha rimarcato l’esigenza di continuare a puntare sui servizi digitali, che nel periodo di distanziamento si sono rafforzati, mostrando una comunità professionale capace non solo di confrontarsi sui temi suoi specifici, ma anche di esprimere idee nuove, costruire progetti e modelli di servizio, con un potenziamento dell’offerta che andrebbe portato all’attenzione non solo dei nostri utenti ma di una più ampia opinione pubblica. Da questo punto di vista in particolare sarà strategica la costruzione di alleanze sul territorio, in una logica di cooperazione allargata che generi anche un maggiore collegamento comunicativo. Virtuale nel virtuale, la presenza di Giovanni Solimine, che in due clip registrate ha commentato anche la relativa esiguità dei sostegni previsti dal Decreto Rilancio per la filiera del libro rispetto alla varietà delle realtà da sostenere, e ha auspicato un riposizionamento delle biblioteche in un Paese che sarà inevitabilmente diverso, che avrà forse ridotte forme di socialità e nuove priorità, tali da indurre a ripensare anche il raggiungimento degli obiettivi dell’Agenda 2030. Un ripensamento che sembra difficile attendere dall’alto, e che piuttosto dovrà partire dai bibliotecari, ai quali del resto già IFLA ha affidato negli scorsi anni il compito di mettere a fuoco una “global vision” delle biblioteche, perché possano essere sempre contemporanee alla nuova contemporaneità che emergerà dalla pandemia, e ridisegnare il proprio spazio. Proprio sulle prospettive della sostenibilità delle biblioteche verterà il quarto incontro, che vedrà Chiara Faggiolani (Sapienza Università di Roma) e Rossana Morriello (Politecnico di Torino) dialogare sul tema Tra utopia e cecità: biblioteche e sviluppo sostenibile.  L’appuntamento è oggi, giovedì 21  maggio 2020, ore 18.15, alla pagina https://www.aib.it/attivita/2020/81224-aperitivo-biblioteca/. Non resta che invitare a collegarsi e a riascoltare la registrazione, nei prossimi giorni, sul canale Vimeo dell’AIB.   Chiara De Vecchis (AIB Lazio) ","
 Aperitivo in biblioteca, COVID 19 "
https://aibnotizie.aib.it/archivi-in-biblioteca-lofferta-formativa-in-presenza-di-aib-lombardia-ospitata-in-un-luogo-di-fascino/,Archivi in biblioteca: l’offerta formativa in presenza di AIB Lombardia ospitata in un luogo di fascino,,AIB Notizie,,28 Maggio 2024,,HTML,https://aibnotizie.aib.it/,,,,CC BY-SA 4.0," Venerdì 10 maggio 2024 presso la prestigiosa sala napoleonica dell’Università degli studi di Milano si è tenuto il corso Archivi in biblioteca, organizzato da AIB Lombardia. Rivolto ai soci AIB, ANAI e ICOM e naturalmente anche ai colleghi bibliotecari non associati, il corso ha riscosso un discreto successo di pubblico proveniente sia da biblioteche di pubblica lettura che da biblioteche e archivi accademici che custodiscono fondi di persona. Tiziana Morocutti, dirigente del Sistema Bibliotecario di Ateneo dell’Università degli studi di Milano ha aperto la giornata di formazione portando i saluti istituzionali, seguita da Cristina Gioia, presidente della sezione AIB Lombardia. L’Associazione Nazionale Archivistica Italiana – ANAI – ha concesso il patrocinio all’incontro formativo a testimonianza degli ottimi rapporti di collaborazione tra le due associazioni. La sinergia in ottica MAB fra AIB e ANAI è stata testimoniata dalla presenza in sala di Taddeo Molino Lova, tesoriere nazionale ANAI. Il corso Archivi in biblioteca è stato inserito nel palinsesto 1963-2023: 60 anni in viaggio promosso dalla Soprintendenza Archivistica e Bibliografica della Lombardia, dall’Archivio di Stato di Milano e da ANAI Lombardia. Il primo intervento della giornata, di Annalisa Rossi, dirigente della Soprintendenza archivistica e bibliografica della Lombardia, ha portato subito la platea nel vivo delle tematiche del corso, ripercorrendo le tappe di TiP – Take it Personally: I fondi di persona al centro del dibattito interdisciplinare. Il percorso collaborativo che si è svolto a partire da settembre 2022 fino a gennaio 2023, strutturato in tavoli di lavoro dedicati ai diversi professionisti, dagli archivisti ai notai e dagli assicuratori agli antiquari, ognuno chiamato a portare la propria esperienza e professionalità all’interno del quale l’obiettivo principale era rispondere alla seguente (semplice) domanda: cosa è un fondo di persona? A cosa serve e come viene ‘trattato’ da chi lo produce, lo eredita, lo acquisisce, lo conserva, lo gestisce, lo tutela? La Soprintendente ha ricordato quale fosse l’obiettivo del percorso, ossia strutturare e consolidare orizzonti comuni e una consapevolezza condivisa tra i differenti interlocutori, anche se non strettamente addetti ai lavori. Il risultato ottenuto da tutti gli incontri che si sono svolti, è stato il primo e sperimentale momento di riflessione sul tema, l’inizio di un dibattito condiviso, la cui prospettiva è stata quella di amplificare la discussione e creare sempre nuove occasioni di confronto tra addetti ai lavori e professionisti. Il corso si è svolto diviso in due moduli: la sessione mattutina è stata affidata a Annantonia Martorano, professoressa associata di Archivistica presso il Dipartimento di Storia, Archeologia, Geografia, Arte e Spettacolo (SAGAS) dell’Università di Firenze; quella pomeridiana è stata tenuta da Yuri Gallo e Federica Olivotto, membri della Commissione biblioteche speciali, archivi e biblioteche d’autore di AIB. La Martorano è partita dalla constatazione che archivi e biblioteche, pur essendo mondi diversi e paralleli, hanno frequenti occasioni di contatto, e ha tentato di ricostruire il difficile rapporto in essere tra le due realtà, evidenziando le indagini e le riflessioni condotte in Italia nel tempo, e ancora oggi in corso, relativamente alla complessità e all’ambiguità di questa relazione, dovute anche alla presenza di fondi e documenti archivistici nelle biblioteche. Dopo un primo approccio storico ha approfondito le riflessioni sul momento in cui questi due mondi sono stati divisi, soffermandosi infine a elencare le tipologie archivistiche presenti nelle biblioteche e le modalità di trattamento di questi particolari bacini documentari. Yuri Gallo e Federica Olivotto, nella prima parte della sessione pomeridiana, hanno presentato ai partecipanti gli strumenti preparati dalla Commissione nazionale biblioteche speciali, archivi e biblioteche d’autore dell’AIB: le Linee Guida sul trattamento dei fondi personali e la Bibliografia tematica.  Entrambi i docenti hanno dedicato un approfondimento alla gestione dei fondi archivistici e dei fondi di persona sottolineando come le differenze tra archivi e biblioteche siano molto profonde. In accordo con la natura in continuo aggiornamento degli strumenti e il loro taglio pratico e operativo, il modulo ha dedicato un tempo considerevole all’esame di casi di studio (Fondo Tucci, conservato dalla biblioteca IsIAO) come base per stimolare la conversazione e il confronto coi partecipanti, e invitare loro a contribuire con le proprie esperienze e considerazioni. I docenti hanno indotto i corsisti a presentare loro delle domande relative al trattamento dei fondi di persona e alle procedure di scarto. Si è svolto così un dialogo molto vivace a cui ha preso parte, con molta disponibilità, anche la funzionaria della Soprintendenza Archivistica e Bibliografica della Lombardia, Vincenza Petrilli. Un ringraziamento particolare va a Elisabetta Zonca, membro del gruppo formazione del CER Lombardia: senza i suoi contatti e la sua esperienza nella Commissione nazionale biblioteche speciali, archivi e biblioteche d’autore di AIB, maturata per tanti anni, questo corso non avrebbe preso forma. Alessandra Moi Roberta Moro Elisabetta Zonca Gruppo Formazione AIB Lombardia      ","
 Archivi, Biblioteche, Fondi di persona, Formazione in presenza "
https://aibnotizie.aib.it/assaggi-di-cooperazione-europea/,Assaggi di cooperazione europea,,AIB Notizie,,11 Luglio 2022,,HTML,https://aibnotizie.aib.it/,,,,CC BY-SA 4.0," Una staff mobility week dedicata ai bibliotecari dell’alleanza CIVIS Dal 23 al 27 maggio 2022 si è tenuta, nell’ambito del programma Erasmus+, una staff mobility week organizzata dal Centro Sistema bibliotecario di Sapienza Università di Roma. L’evento, aperto al personale di biblioteche e centri didattici (learning center) delle università dei Paesi UE, è stato pensato principalmente come momento di incontro e confronto tra i bibliotecari delle istituzioni partecipanti all’alleanza CIVIS (<https://civis.eu/it>) al fine di individuare possibili azioni condivise a supporto delle finalità dell’alleanza.  CIVIS nasce nel 2019 come progetto finanziato, insieme ad altre 16 proposte, nell’ambito del programma Erasmus+, per la costituzione di reti tra le università europee: dopo il primo triennio di vita, è stato presentato il progetto CIVIS 2.0 per prolungare la proficua esperienza di cooperazione. Come riportato sul sito web, infatti, «l’obiettivo di CIVIS è creare un campus europeo interuniversitario esclusivo, dove studenti, docenti e ricercatori collaboreranno muovendosi liberamente, come se fossero nelle loro università d’origine». Attualmente ne fanno parte dieci università di altrettanti paesi. Come bibliotecari siamo fortemente convinti che proprio le biblioteche possano essere uno dei pilastri su cui costruire le fondamenta di questa ‘università civica europea’. L’evento ha coinvolto di 18 bibliotecari provenienti da 13 università europee (10 i paesi rappresentati): Fachhochschule Technikum Wien (Austria); Sveučilište u Zagrebu (Croazia); Aix-Marseille Université e Université Sorbonne Paris Nord de Bobigny (Francia); Eberhard Karls Universität Tübingen (Germania); Ethnikó ke Kapodistriakó Panepistímio Athinón e Panepistímio Patrón (Grecia); Vidzemes Augstskola (Lituania); Universiteti i Evropës Juglindore (Repubblica della Macedonia del Nord); Universitatea din București (Romania); Universidad Autónoma de Madrid e Universitat Politècnica de Catalunya (Spagna); Stockholms Universitet (Svezia). Nel corso della prima giornata, tenutasi presso l’edificio del Rettorato, ai saluti istituzionali sono seguite le video presentazioni delle università partecipanti. Nel pomeriggio si è tenuta invece una sessione dedicata specificatamente ai bibliotecari della rete CIVIS, intitolata “Sharing ideas and proposals for cooperation projects among CIVIS libraries. Think big, don’t be shy!”, durante la quale sono stati individuati alcuni dei possibili ambiti di azione comuni tra i sistemi bibliotecari: identità condivisa e coinvolgimento degli utenti; servizi di base, sviluppo e valorizzazione delle collezioni; scienza aperta; attività culturali; aggiornamento professionale e condivisione di buone pratiche. La seconda giornata si è tenuta presso l’Orto botanico universitario ed è stata dedicata all’evoluzione delle attività formative rivolte agli utenti (user education): i sei interventi hanno presentato diverse prospettive del tema, puntando i riflettori sulla formazione in modalità sincrona e/o asincrona, sulle istanze emerse nel corso della pandemia da Covid-19, nonché sull’importanza sempre attuale nell’attività di compilazione di repertori bibliografici tematici. La terza giornata di lavori ha avuto luogo presso la sede del Dipartimento di Chimica ed è stata dedicata ai temi delle risorse elettroniche, delle licenze d’uso e della gestione dei diritti, dell’accesso aperto e ‘di tutto ciò che è nel mezzo’. Negli interventi di apertura sono stati presentati due dei principali filoni di attività del Centro Sistema bibliotecario di Sapienza: lo sviluppo della Sapienza Digital Library (SDL, <https://sbs.uniroma1.it/sapienzadigitallibrary>) per la conservazione a lungo termine (long-term preservation) del patrimonio culturale digitalizzato, il supporto all’accesso aperto tramite il servizio di e-publishing Riviste online Sapienza (R.O.SA, <https://rosa.uniroma1.it>) dedicato alle riviste open access di proprietà dell’Ateneo e la gestione dei cosiddetti ‘contratti trasformativi’ sottoscritti a partire dal 2020. Gli altri quattro interventi hanno presentato le esperienze di implementazione di nuovi archivi istituzionali, di gestione dei flussi di lavoro tra i vari attori coinvolti e di promozione della scienza aperta. Il quarto giorno è stato dedicato agli spazi delle biblioteche e al loro rapporto con i servizi agli utenti; la sede individuata è stata la Biblioteca centrale della Facoltà di Architettura, i cui spazi destinati all’utenza sono, tra l’altro, in corso di ampliamento. Dopo una breve introduzione della biblioteca ospitante e dei lavori preparatori attualmente in corso per la costituzione della Biblioteca unificata di Area umanistica di Sapienza (nella quale confluiranno le biblioteche della Facoltà di Lettere e filosofia), la sessione è stata arricchita dall’esperienza della Frescati Library di Stoccolma, nella quale sono confluite una serie di biblioteche preesistenti, e da quella dell’architetto francese Fernand Pouillon (1912-1986) e dell’influsso ‘avanguardistico’ che ha avuto sulle biblioteche dell’Aix-Marseille Université. L’ultima sessione, la quinta, è stata ospitata dalla Biblioteca del Museo nazionale delle arti del XXI secolo (MAXXI), facente parte del Polo RMS-SBN coordinato da Sapienza. Dopo una visita introduttiva della biblioteca e delle sue collezioni, i lavori della giornata sono stati dedicati ai progetti speciali e alle esperienze di cooperazione: attività culturali e progetti di terza missione, pratiche di coinvolgimento attivo degli utenti, introduzione di nuove figure professionali (come il media and cultural project coordinator). Il bilancio della staff week – la terza organizzata dal Centro, prevista originariamente nel 2020, dopo quelle del 2018 e del 2019 – è da ritenersi senza dubbio molto positivo e, anzi, ancora più soddisfacente se la si pensa come primo tassello per la costituzione di un coordinamento di biblioteche nell’ambito dell’alleanza CIVIS, per il quale sono emerse molte idee e proposte realizzabili ‘a costo zero’ (o quasi) ma con un impatto potenziale rilevante ai fini del consolidamento di una ‘università civica europea’. Che, in quanto istituzione di ricerca e di alta formazione, non può prescindere da servizi bibliotecari di alto livello. Sapienza Università di Roma, Centro Sistema bibliotecario, sbs@uniroma1.it ","
 Biblioteche delle università, cooperazione europea "
https://aibnotizie.aib.it/assemblea-regionale-streaming-lombardia/,Assemblea Regionale: l’esperienza della diretta streaming in Lombardia,,AIB Notizie,,4 Dicembre 2017,,HTML,https://aibnotizie.aib.it/,,,,CC BY-SA 4.0," Il  21 ottobre 2017 si è svolta la prima Assemblea degli Associati AIB Lombardia indetta dal CER 2017-2020. Uno degli obiettivi che il Comitato si è posto sin dall’inizio del mandato è stato quello di incentivare i soci a partecipare alle numerose iniziative AIB sul territorio. E’ stato così realizzato un sondaggio conoscitivo per verificare l’inquadramento professionale, la provenienza, le preferenze, i suggerimenti dei soci lombardi. Dal sondaggio è stato  rilevato che gli appuntamenti istituzionali di AIB Lombardia fossero  stati in passato scarsamente frequentati per diversi motivi: difficoltà dei soci di raggiungere Milano o di assentarsi dal  proprio luogo di lavoro e così via. Anche a partire da questi elementi la prima assemblea regionale dei soci è stata finalizzata al maggiore coinvolgimento possibile dei soci. L’Ordine del Giorno è stato così definito:  Comunicazioni Presentazione del bilancio preventivo 2018 Risultati del questionario rivolto ai soci Attività 2017-2018 Portfolio: illustrazione dei nuovi criteri per l’attestazione Varie ed eventuali  In particolare ci si è  soffermati sulla novità del portfolio, per il quale alcuni soci avevano espresso interesse contattando la Segreteria regionale già prima della convocazione dell’Assemblea,  affidandone l’illustrazione a Viviani Vitari che collabora con il CER su questa tematica. Per facilitare la partecipazione è stata individuata una sede facilmente raggiungibile con i mezzi pubblici e che potesse accogliere i soci AIB in un ambiente piacevole: la Biblioteca Valvassori Peroni che si è dimostrata ideale allo scopo e per il cui utilizzo  il CER  ringrazia il Comune di Milano Area Biblioteche e i colleghi della Biblioteca stessa per la disponibilità e l’accoglienza. Vista la partecipazione la scelta si è dimostrata premiante. Va sottolineato come l’assemblea sia stata contraddistinta da un’importante novità: effettuare una diretta streaming  per il suo intero svolgimento. Dopo  il parere positivo delle strutture nazionali di riferimento che hanno dato il loro consenso specificando  che solo i presenti avrebbero avuto diritto di voto,  il CER ha analizzato diversi strumenti gratuiti per poter trasmettere la diretta streaming e quello più adatto allo scopo è stato ritenuto Periscope, applicazione gratuita di Twitter. Periscope  è un’applicazione per dispositivi mobili che consente libero accesso a chiunque abbia una connessione internet senza  una registrazione da parte degli spettatori. Il giorno precedente alla riunione è stata messa a disposizione dei colleghi lombardi una breve guida all’uso che illustrava  i passaggi per seguire la diretta o rivedere il video in differita senza dimenticare di illustrare i principi base della netiquette. La diretta è stata seguita da 174 persone,  dall’Italia e da altri Paesi e, a due giorni dall’Assemblea, è stata vista da 33 spettatori in replay. Il video è rimasto disponibile dei colleghi per un periodo di due settimane. Le riprese sono state effettuate inquadrando solo i membri del CER che hanno sottoscritto una liberatoria per la concessione gratuita della propria immagine ai fini della ripresa video. Si è deciso di lasciare i commenti visibili ed è stato incoraggiante vedere i messaggi dei colleghi che hanno apprezzato l’iniziativa. Periscope permette agli spettatori di manifestare il proprio gradimento con un proprio linguaggio iconico (“cuori”) e ciascuno degli interventi proposti ha ricevuto numerosi “cuori” di gradimento. La diretta è terminata quando sono stati esauriti i punti all’ordine del giorno. La discussione in sala è proseguita offline e sulla diretta streaming c’è stato generale apprezzamento da parte dei colleghi presenti che hanno proposto di replicare l’esperienza in altre manifestazioni. Una strada  aperta con un percorso  tutto da esplorare e buone pratiche da mettere a punto ma si può dire che AIB Lombardia abbia fatto un passo avanti per essere più vicina a tutti i suoi associati. ","
"
https://aibnotizie.aib.it/assicurare-la-continuita-della-biblioteca-libri-da-asporto/,Assicurare la continuità della biblioteca: libri da asporto,,AIB Notizie,,8 Novembre 2020,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo questo aricolo sull’iniziativa “Libri da asporto” promossa in questi giorni in provincia di Rovigo. L’iniziativa “Libri da asporto” promossa da un nutrito gruppo di bibliotecari della provincia di Rovigo, nasce come risposta spontanea dei lavoratori della cultura alle recenti disposizioni del Governo, poiché abbiamo ritenuto fosse giunta l’ora di dare un segnale collettivo, chiedendo come professionisti e come cittadini, che vengano valutate, concesse, ma soprattutto esplicitate dai decisori politici, modalità alternative di erogazione dei servizi di pubblica lettura. La nostra lettera aperta è stata scritta inoltre per sensibilizzare l’opinione pubblica a fronte di una decisione che,specialmente per chi si trova come noi in una zona gialla dove gli esercizi commerciali sono aperti, appare poco motivata.L’ulteriore chiusura prevista ha suscitato perplessità e preoccupazione negli operatori che, vedendo gli sforzi in termini di impegno e risorse fatti da loro stessi e dai proprio enti di appartenenza nei mesi appena trascorsi per adeguarsi a tutte le disposizioni anti-Covid, ora si trovano in ambientiperfettamente a norma senza poter soddisfare le istanze informative dei propri utenti.In questi mesi i bibliotecari polesani, come nel resto del Paese, hanno cercato di mantenere vivo il rapporto con la cittadinanza attraverso i social, le videoletture, il prestito a domicilio, il take-away, le iniziative spontanee nate dall’ingegno degli operatori, a fronte di un sempre minor numero dirisorse destinate a questo settore: si parla moltissimo di prestito digitale, ma ricordiamo che a volte nelle nostre piccole biblioteche comunali manca addirittura una connessione stabile alla rete.Fin dall’inizio della pandemia siamo stati costretti a districarci tra atti che non citano mai le biblioteche ma le nascondono nel calderone della generica formulazione di “luoghi della cultura di cui all’art. 101 del Codice dei bbcc”, abbiamo cercato di derivare delle regole d’ingaggiomutuandole da quelle previste per istituti scolastici, librerie o altre categorie, e quando abbiamo chiesto chiarimenti a coloro che hanno la responsabilità di fornirle è stato pure peggio, con indicazioni contraddittorie, che si smentivano a vicenda, di ULSS, Prefetti e Sindaci, checambiavano di provincia in provincia, di Comune in Comune, ognuno per sé. Esemplare la diatriba sui giorni di quarantena previsti per i libri, ci abbiamo discusso per settimane: l’istituto di patologia del libro diceva una cosa, le ULSS locali un’altra, gli amministratori in larga parte non si filavano né gli uni né gli altri.Sono passati 6 mesi dal primo lockdown ed oggi ci ritroviamo punto e a capo, hanno aggiunto i colori ma la confusione è rimasta la stessa. Fin dall’annuncio del nuovo DPCM si sono cominciate a delineare nuovamente le fronde, quella degli amministratori rigorosi, propensi a chiudere i servizi, e quelli lassisti, favorevoli a continuare i servizi nelle più disparate modalità. In mezzo ci stanno i bibliotecari, sempre più confusi, sempre più in balia di indicazioni contraddittorie che li espongono a rischi da un lato o di interruzione dei contratti dall’altro. Nel rodigino, oltre il 60% dei bibliotecari è precario, assunto da cooperative, che rischia la sospensione del contratto o nella peggiore delle ipotesi il posto di lavoro.Il cosiddetto “bonus librerie” del Mibact ci aveva fatto ben sperare in una ripresa collettiva e ha permesso l’acquisto di una quantità eccezionale di materiale, con risorse che le piccole strutture potevano solo sognare; i nuovi libri ora si trovano fermi sugli scaffali e non possono essere messi adisposizione dell’utenza.Per questo il taglio così netto del servizio di prestito è sembrato ingiustificato, oltretutto perché avvenuto sotto il silenzio dei media che riportavano solamente la chiusura dei “cugini” musei, quasi che quella nostra, di pubblici servizi gratuiti, fosse meno importante. Viene il sospetto che anche le biblioteche siano considerate sacrificabili perché forse “non partecipano allo sforzo produttivo del Paese”.Con la nostra lettera aperta abbiamo voluto dare un segnale e fare un appello affinché ci sia consentito di continuare a lavorare in sicurezza, secondo regole chiare e condivise. Sappiamo che possiamo farlo, abbiamo imparato a farlo, l’asporto consentito per le attività di ristorazione èapplicabile anche ai nostri servizi, perché non proporlo?“Libri da asporto” sostanzialmente significa che, come è consentito agli esercizi della ristorazione, gli utenti possono prenotare i volumi richiesti tramite telefono, mail, catalogo online e poi venire a ritirarli su appuntamento presso punti esterni alla biblioteca (anche cancelli, finestre, cortili) predisposti appositamente per ritiro e riconsegna.Ogni Comune aderente alla modalità “Libri da asporto” verificherà in base alle strutture come meglio allestire questi punti ritiro in sicurezza.Per gli operatori e gli utenti abituali queste modalità sembreranno scontate e già ben note, ma in un Paese in cui la cultura non fa notizia, è bene dare voce ancora una volta a questo servizio spesso sottovalutato.  Marta Ghirardello Bibliotecaridelpolesine@gmail.com  ","
 Covid-19, prestito bibliotecario "
https://aibnotizie.aib.it/asvis-il-festival-dello-sviluppo-sostenibile-alla-sua-sesta-edizione/,AsvIS: il Festival dello Sviluppo Sostenibile alla sua sesta edizione,,AIB Notizie,,13 Settembre 2022,,HTML,https://aibnotizie.aib.it/,,,,CC BY-SA 4.0," Il Festival dello Sviluppo Sostenibile, giunto alla sua sesta edizione, è una iniziativa promossa dall’Alleanza Italiana per lo Sviluppo Sostenibile (ASviS – https://asvis.it/#), che vanta oltre 300 aderenti tra cui anche l’AIB, finalizzata a diffondere la cultura della sostenibilità nel nostro Paese. Nelle precedenti cinque edizioni sono stati organizzati più di 3500 eventi come ad esempio convegni, seminari, workshop, mostre, spettacoli, eventi sportivi, presentazioni di libri, documentari utili a sensibilizzare i cittadini al raggiungimento dei 17 Obiettivi di sviluppo sostenibile (SDGs) dell’Agenda 2030 delle Nazioni Unite. Lo stesso Festival è stato riconosciuto dalle Nazioni Unite  come un’iniziativa innovativa e unica a livello internazionale. La scorsa edizione del Festival che si è tenuta dal 28 settembre al 14 ottobre 2021, in formato ibrido, ha avuto oltre 770 eventi realizzati che hanno contribuito a stimolare un confronto sui diversi temi che sono strettamente correlati come l’ambiente, l’economia, le istituzioni e tutti quegli aspetti connessi con la società che non possono essere trascurati ai fini della sostenibilità.  E’ importante rilevare che il Festival dell’anno scorso era calendarizzato a ridosso della crisi pandemica e seguito dallo svolgimento di grandi eventi internazionali, come la pre-Cop e la Cop dedicata ai giovani a presidenza italiana, tenutesi a Milano e che rappresentano  incontri preparatori alla successiva Cop26 (Conferenza delle parti voluta dalle Nazioni Unite) a presidenza inglese, l’Expo 2022 Dubai e il G20 a presidenza italiana. Il suo messaggio era dunque particolarmente forte. Anche quest’anno l’ASvIS ha voluto promuovere la sesta edizione del Festival enunciando anche un decalogo (https://asvis.it/notizie-sull-alleanza/19-13465/asvis-live-lalleanza-interroga-i-partiti-sui-programmi-per-un-futuro-sostenibile )   delle esigenze immediate per il raggiungimento degli obiettivi nel nostro Paese come l’accelerazione della transizione ecologica, l’attuazione delle politiche coerenti nel rispetto della Costituzione, l’analisi puntuale degli scenari futuri, la promozione della giustizia, la trasparenza e la responsabilità, l’ integrazione della sostenibilità nel funzionamento del parlamento, la maggiore garanzia di equità tra i territori, la riduzione delle disuguaglianze di genere, territoriali e generazionali, l’assicurazione a tutte e tutti i diritti di cittadinanza, la tutela della salute con un approccio integrato, la promozione della pace, la giustizia e il multilateralismo a livello globale. Questi rappresentano i punti cardini verso cui le istituzioni dovrebbero impegnarsi e che dovrebbero implementare. Infatti anche a livello europeo ricorre una settimana dedicata alla sostenibilità dal 20 al 26 settembre 2022 (https://esdw.eu/ ). Anche l’AIB contribuisce a questo percorso partecipando con il proprio Osservatorio Biblioteche e Sviluppo Sostenibile (OBISS) agli incontri del Gruppo trasversale cultura della stessa ASvIS, agli incontri IFLA ENSULIB (Environment Sustainability and Libraries) e avendo inoltre organizzato con successo lo scorso 10 e 11 giugno 2022 a Ravello, assieme al Centro universitario europeo per i beni culturali (CUEBC),  il convegno “Convenzione di Faro e obiettivi di sviluppo sostenibile: destini incrociati”. Infatti la stessa Convenzione di Faro, ratificata ormai anche dall’Italia, illustra il ruolo dell’eredità culturale per la costruzione di società coese, democratiche, sostenibili che promuovano sviluppo umano e qualità della vita, sostenendo quindi modelli innovativi di organizzazione delle suddette società. L’edizione 2022 del Festival dello Sviluppo Sostenibile si svolgerà dal 4 al 20 ottobre 2022 e gli eventi potranno essere programmati anche nel periodo antecedente o successivo al Festival  (ovvero nella settimana 27 settembre-3 ottobre oppure 21-27 ottobre). Tutti possono partecipare a condizione che la propria iniziativa abbia una chiara ed esplicita attinenza con i temi dell’Agenda Onu 2030 e possa essere riferibile a uno o più dei 17 Obiettivi di sviluppo sostenibile. Il termine di iscrizione per il proprio evento è il 23 settembre 2022 o comunque almeno entro 10 giorni dalla data dell’evento stesso. A questo link : https://2022.festivalsvilupposostenibile.it/  è possibile trovare tutte le informazioni per partecipare ovvero registrarsi. Naturalmente le  biblioteche, con le loro iniziative e la presenza sul territorio, possono favorire la massima  diffusione della cultura della sostenibilità. Paola Maddaluno ","
 ASVIS, Festival sviluppo sostenibile "
https://aibnotizie.aib.it/verifica-eccedenze-organico/,Attenzione alla verifica delle eccedenze di organico!,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," Dal 1° gennaio 2012 è diventato obbligatorio per tutti gli enti pubblici effettuare la ”verifica delle eccedenze” del personale. La verifica rientra nella competenza gestionale della dirigenza di ciascun settore/area/servizio e riguarda quindi anche il servizio biblioteca di tutti i comparti della pubblica amministrazione. I vincoli normativi sono pesanti: “Le amministrazioni pubbliche che non adempiono alla ricognizione annuale non possono effettuare assunzioni o instaurare rapporti di lavoro con qualunque tipologia di contratto pena la nullità degli atti posti in essere. La mancata attivazione delle procedure di cui al presente articolo da parte del dirigente responsabile è valutabile ai fini della responsabilità disciplinare.” Si tratta di una novità importante, che non va sottovalutata, introdotta dalla legge di stabilità per il 2012 che ha modificato l’art. 33 del D. Lgs. 165/2001. Tale articolo non disciplina più solo le eccedenze di personale in senso generale o quelle legate ad eventuali riorganizzazioni strutturali periodiche con rideterminazione delle dotazioni organiche, bensì anche la verifica annuale di “situazioni di soprannumero” in relazione alle “esigenze funzionali o alla situazione finanziaria”. È evidente che il termine “situazione finanziaria” così indistintamente indicato può dare il via a qualsiasi interpretazione soprattutto in situazioni di ristrettezze in cui sempre più gli enti si vengono a trovare. In ogni caso la dirigenza dovrà fare questa rilevazione ogni anno e qualora risultasse un soprannumero di personale deve dare il via alle seguenti azioni:  fornire una semplice informazione del fatto rilevato ai rappresentanti sindacali (diventati purtroppo meri spettatori a seguito dei provvedimenti ex Brunetta); trascorsi 10 giorni, l’amministrazione può tentare di ricollocare totalmente o parzialmente il personale in eccedenza nell’ambito dello stesso ente (mobilità interna) utilizzando anche forme flessibili del rapporto di lavoro (es. tempo parziale) oppure, con accordi specifici, lo può anche collocare in altri enti nell’ambito regionale; trascorsi 90 giorni dalla iniziale informazione sindacale e qualora le operazioni di ricollocazione (interna e/o esterna) non siano andate a buon fine, il personale rimasto eccedente viene inserito nelle “liste di disponibilità” e considerato di fatto fuori dotazione organica; il personale in disponibilità viene sostanzialmente iscritto in appositi elenchi, secondo l’ordine cronologico di sospensione del relativo rapporto di lavoro, finalizzati alla mobilità collettiva nella PA; dalla data di collocamento in disponibilità viene sospeso il rapporto di lavoro con l’ente di appartenenza e il lavoratore percepirà un’indennità pari all’80% dello stipendio e dell’indennità integrativa speciale, con esclusione di qualsiasi altro emolumento retributivo comunque denominato, per la durata massima di 24 mesi; in assenza di inserimenti lavorativi per mobilità il rapporto di lavoro si intende definitivamente risolto al termine dei 24 mesi.  Tutta la procedura qui sinteticamente riportata può essere vista nei dettagli negli art. 33, 34, 34 bis del D. Lgs. 165/2001 e alcune considerazioni di approfondimento si possono leggere nel par. 15.5.1, pag. 465-480 del libro Il bibliotecario di ente locale (Milano, Editrice Bibliografica, 2010). Ci si auspica che quanto pensato dal legislatore non si verifichi mai nell’ambito delle biblioteche, ma realisticamente non è comunque da escludere visto i tempi che corrono, le idee correnti sul taglio della spesa pubblica e visto che le biblioteche di ente locale non sono annoverate tra i servizi essenziali dalla legislazione recente (legge sul federalismo). Credo che sia comunque opportuno che i bibliotecari non stiano a guardare o ad aspettare gli eventi, ma che si facciano carico di seguire con attenzione ciò che avviene nell’ente quando si ventilano situazioni di “difficoltà finanziare”. Negli enti locali, in particolare, non va lasciata assolutamente mano libera a certi decisori (amministratori e dirigenza spesso “servente”) facilmente portati a cogliere l’occasione per ridurre se non togliere di mezzo biblioteca e bibliotecari che rappresentano (secondo loro) solo un costo e spesso anche un problema politico (la cronaca corrente delle biblioteche ce lo dicono). A noi addetti ai lavori è arcinoto che le dotazioni organiche delle biblioteche, in particolare quelle di ente locale, sono sottodimensionate e che la carenza di risorse umane/professionali è un problema cronico risolto spesso con l’esternalizzazione di servizi ed attività anche con ricadute spesso negative sulla qualità dei servizi. Questa modalità sin qui seguita non ci deve però lasciare tranquilli. Non va infatti dato per scontato che vi sia una consapevolezza delle carenze organiche da parte di coloro che sono chiamati a presentare eventuali situazioni di esuberi di personale, pressati da esigenze reali di compatibilità finanziarie dell’ente, e che magari, come spesso avviene nella realtà, non hanno mai visto la biblioteca. E allora che fare? I bibliotecari, soprattutto coloro che hanno funzioni di direzione e responsabilità del servizio, devono assolutamente farsi carico della situazione e cercare il massimo di tutela sostanziale. È pertanto strategico redigere adeguata e corretta “relazione informativa”, collegata anche alla programmazione annuale o Peg, (es. spiegando i processi di gestione, gli orari di apertura, gli indicatori ed altro, richiamando soprattutto i parametri IFLA sulle dotazioni organiche o gli standard regionali laddove esistono). Relazione da consegnare formalmente alla dirigenza (anche quando non viene richiesta) per documentare la reale situazione degli organici della biblioteca in relazione ai servizi che si erogano. Solo così si può ragionevolmente tentare di garantire che non intervengano spiacevoli situazioni. In caso di dichiarazioni dirigenziali di esuberi in biblioteca è opportuno segnalare il caso agli organismi nazionali dell’AIB (CEN – OLAVeP) per gli interventi del caso. nerioago@libero.it ","
"
https://aibnotizie.aib.it/attestare-le-competenze-un-corso-aib-emilia-romagna-con-patrizia-luperi/,Attestare le competenze:  un corso AIB Emilia Romagna con Patrizia Luperi,,AIB Notizie,,31 Dicembre 2018,,HTML,https://aibnotizie.aib.it/,,,,CC BY-SA 4.0," Fuori porta San Mamolo a Bologna, oltrepassata la chiesa della Santissima Annunziata, ci sʼimbatte sulla sinistra nellʼelegante edificio quattrocentesco noto come Casa dellʼAngelo a motivo della figura in rilievo che sovrasta la colonnina centrale dʼuna sua bifora. In questo ex convento, ora sede del Centro Amilcar Cabral e dellʼomonima biblioteca dʼindirizzo storico-sociale specializzata sullʼAsia, lʼAfrica e lʼAmerica latina (dal 2010 parte dellʼIstituzione Biblioteche del Comune di Bologna), si è tenuto il 14 dicembre un corso organizzato dalla sezione AIB Emilia Romagna dal titolo Gli strumenti dellʼattestazione. Docente Patrizia Lùperi (Università di Pisa, membro CEN-AIB e Coordinatrice dellʼOsservatorio Formazione con Vittorio Ponzani). Chi tra i partecipanti non bolognesi  abbia potuto concedersi una passeggiata avrà presumibilmente attraversato la città in linea retta, dalla stazione ferroviaria lungo via dellʼIndipendenza sino a piazza Maggiore e da qui, infilata la via Massimo DʼAzeglio, sino alla porta intitolata a San Mamolo della quale rimane soltanto il nome. Nel periodo natalizio le reminiscenze risorgimentali soccombono allʼinvadenza dei salami in vetrina e delle luminarie tese o cascanti come le braccia dei mille questuanti che implorano o raccattano una briciola. In via DʼAzeglio stese come panni tra gli edifici le strofe luminose dellʼ“Anno che verrà” ricordano che nel 2019 anche i muti potranno parlare. Ci associamo allʼaugurio con lʼauspicio che trovino qualcuno disposto ad ascoltarli. Una leggera salita e dal giardino del Centro Cabral appare oltre unʼampia vetrata lʼaula al piano terreno che ci ospiterà nella sessione mattutina. Ci troviamo in prossimità dei colli e comodamente adagiati – se mi oriento nella topografia gucciniana – sui fianchi un poʼ molli della vecchia signora. Quindici partecipanti al corso (su diciassette iscritti), due  provenienti da Lombardia e Veneto. Biblioteche di afferenza: comunali, ecclesiastiche, di università. Cinque dipendenti e collaboratori di cooperative. Tre partecipanti impegnati come professionisti con partita IVA. LʼAIB è chiamata ad attestare le competenze degli associati sulla base della legge 14 gennaio 2013 n. 4 (Disposizioni in materia di professioni non organizzate). Il corso è caduto a ridosso della verifica quinquennale dei requisiti di iscrizione allʼElenco degli Associati AIB e ha proposto ai partecipanti un percorso che li indirizzasse nella redazione del documento autovalutativo previsto a tal fine. La Segreteria AIB ha ricordato recentemente che i soci potranno inoltrare la loro richiesta entro il 15 gennaio 2019 presentando il curriculum vitae in formato europeo (europass), oppure il portfolio (delle competenze), oppure lʼapposito modulo di richiesta rinnovo iscrizione quinquennale. Lʼinterazione e il confronto delle esperienze tra i partecipanti al corso e tra questi e la docente hanno costituito uno dei motivi caratterizzanti la giornata non soltanto nella sua parte seminariale (prevista dalle 14.00 alle 16.00) ma anche nella sessione di apertura (prevista dalle 9.30 alle 12.30) organizzata per lo più come lezione frontale. I numerosi interventi dei partecipanti – richiesti o spontanei – hanno dimostrato il gradimento dellʼapproccio prevalentemente pratico il cui successo è in gran parte da ascrivere alle capacità di coinvolgimento della docente come pure delle due tutrici o facilitatrici – Enrica Manenti e Rita Bertani – che hanno condotto il seminario pomeridiano e che sono state individuate dalla Sezione AIB Emilia Romagna per lʼassistenza nella compilazione del portfolio. A conti fatti ‒ e per il medesimo motivo dʼuna vivace partecipazione ‒ anche la sessione pomeridiana avrebbe meritato tempi più dilatati (non sfugge tuttavia a chi scrive che lʼorganizzazione di un corso – sia detto qui al di fuori del caso specifico ‒ deve tener conto degli spostamenti di coloro – docenti o partecipanti – che giungono da fuori sede nonché della disponibilità delle strutture ospitanti). Nellʼintervallo lʼautore del presente resoconto si è intrattenuto nei paraggi della sede del corso là dove San Mamolo (apprendo ora ‘informalmenteʼ – vedi oltre ‒ che si tratta di San Mamete di Cesarea, martire cristiano del III secolo) e la Santissima Annunziata hanno mantenuto insieme allʼAngelo della bifora il decoroso e accogliente raccoglimento che si addice al tempo di Avvento. Per un poʼ di tepore in questa giornata gelida un vagabondo ha preferito la panca e i ceri dellʼAnnunziata alla poltrona e ai computer di Salaborsa: è la nuova concorrenza con la quale dovremo fare i conti. Il concetto dellʼapprendimento lungo tutto lʼarco della vita (non soltanto lavorativa) rappresenta un punto centrale della politica comunitaria europea affermato nella conferenza di Lisbona del 2000 e ribadito e precisato in tempi successivi. Allʼapprendimento formale si affiancano oggi con pari e forse maggiore importanza lʼapprendimento non formale e lʼapprendimento informale con i relativi sistemi di convalida. Allʼidea della formazione continua si associa quella – forse non preventivamente recepita da tutti i partecipanti ‒ dellʼassiduità nella formazione. Ci si attende che i candidati abbiano distribuito e costruito con equilibrio nel corso degli anni il loro percorso di apprendimento senza registrare lunghi periodi di vuoto formativo. Invitati a incasellare le proprie esperienze nelle tre classi suesposte (apprendimento formale, non formale, informale) i partecipanti hanno talvolta manifestato qualche perplessità dovuta anche – a mio giudizio – alla difficoltà di definire i tre insiemi a livello teorico. Perplessità peraltro condivise da chi si occupa di catalogazione semantica. Esercizio comunque utilissimo e mirato allo scopo che il corso si era prefisso. Esso ha infatti obbligato ciascuno a riflettere sulla propria esperienza nellʼambito dellʼattività lavorativa e al di fuori di essa per individuare modi e momenti che hanno contribuito ad accrescere conoscenze e competenze. Che cosa so (o so fare) oggi che non sapevo (o non sapevo fare) tre anni fa? Ne è emerso un variatissimo ventaglio che spazia dalla redazione della locandina per un evento alla promozione della lettura per gli utenti, dal gruppo di mutua assistenza per i problemi catalografici in SBN allʼapprofondimento della descrizione delle postille negli esemplari di libri antichi. Ed è qui proprio il caso di dire ‘chi più ne ha più ne mettaʼ (nel portfolio): contestualmente occasione non esplicitata per interrogarsi di nuovo sul cosa siano effettivamente (e poi magari sul cosa possano o debbano essere) una biblioteca e le persone che si trovano a prestarvi il proprio servizio. Senza dimenticare che gli aspiranti professionisti rappresentano soltanto una selezione allʼinterno della vasta e in parte tuttora sommersa realtà bibliotecaria italiana. Impegnata da tempo nel farsi carico della formazione permanente dei suoi soci ‒ attraverso percorsi non formali e informali che prendono avvio da unʼanalisi dei loro bisogni possibilmente in grado di anticiparli – lʼAIB sta ora proseguendo sulla strada dellʼaccreditamento presso il MIUR per giungere a offrire in un prossimo futuro corsi formalmente riconosciuti e certificati (direttiva 170/2016: accreditamento enti di formazione). MIUR: la sigla mi è nota. Ma di fronte ad altri acronimi vacillo: in questi anni ho seguito da lontano e piuttosto distrattamente il lungo e laborioso percorso dellʼAIB verso la “professione disciplinata ai sensi L. 4/2013”. Per EQF = European Qualifications Framework, la pagina dellʼAIB mi indirizza al sito della European Commission. It is almost unbelievable that even here there is no translation into Italian! “No translation available for Italian. Showing the original language”. TRIO è un portale della Regione Toscana che propone gratuitamente una miriade di corsi su ogni argomento per la formazione a distanza. Fatevi un giro (così sʼusa dire in certe guide turistiche sotto la rubrica “cosa vedere e fare”) ma badate che la qualità dellʼofferta e il suo aggiornamento sono molto variabili da corso a corso: scegliete con oculatezza. Nel frattempo per districare lʼacronimo mi affido a Wikipedia: Tecnologia, Ricerca, Innovazione e Orientamento. CFP = Crediti Formativi Professionali. S.O.F.I.A. = Sistema Operativo per la Formazione e le Iniziative di Aggiornamento dei docenti. È questa la piattaforma del MIUR “per lʼaccreditamento, la qualificazione e il riconoscimento dei corsi dei soggetti che erogano la formazione”. Esempi vari: “Tra i corsi facoltativi propostimi dal mio datore di lavoro nellʼarco di quindici anni ho scelto soltanto un corso con CFP diverso da zero (inglese intermediate /ˏıntǝʹmi:djǝt/ nel 2008 della durata di trenta ore: 2 CFP)”; “Nel triennio 2016-2018 il mio datore di lavoro mi ha somministrato i seguenti corsi obbligatori (dura lex sed lex): anticorruzione e trasparenza, sicurezza e salute nei luoghi di lavoro, trasparenza e accesso civico, protezione dei dati personali, nuova release /rıʹli:s/ del programma di prestito automatizzato (che peraltro non utilizzo nel mio lavoro quotidiano)”; “Tra i vari istituti a favore del/la lavoratore/lavoratrice non si dimentichino i permessi per il diritto allo studio (150 ore)”; “Il mio datore di lavoro può autorizzare (ma anche no) la spesa e il servizio esterno per la frequenza a corsi di formazione di mio interesse che io abbia autonomamente individuato anche fuori sede”. Questi e altri spunti teorico-pratici sono stati forniti ai (e dai) partecipanti come occasioni per ulteriori approfondimenti tenuto anche conto che i partecipanti stessi potranno trovarsi in futuro (o già si trovano) dallʼaltra parte della cattedra in qualità di formatori o addetti alla formazione per la loro utenza o il personale di cui sono responsabili. Lʼautore di queste righe ha piena consapevolezza che dopo il corso dovrà dedicare parecchie ore suppletive allʼautoformazione informale appoggiandosi anche alla bibliografia consigliata. Non da ultimo al volume “Il portfolio delle competenze: un nuovo strumento per il professionista dellʼinformazione” a cura dellʼOsservatorio Formazione AIB (2017), che ha riscosso un buon successo di vendite tra i partecipanti al corso e in occasione dellʼassemblea dei soci. In un cordiale scambio di vedute ci si è chiesti in quale misura le attività praticate nelle biblioteche italiane abbiano punti di contatto con la professionalità che lʼAIB si è data il compito di attestare. Sino allʼipotesi che le due realtà costituiscano talvolta universi paralleli tra i quali non intercorre alcun dialogo. Non pare una domanda oziosa o peregrina se è vero che tra le numerose declinazioni della quotidianità lavorativa sembrano persistere anche nel nostro settore modelli esecutivo-impiegatizi o ripetitivo-produttivistici (da Monsù Travet a Metropolis) che richiamano lʼimmagine dei polli di batteria ovvero ‒ con saltello pindarico ‒ i polli dʼallevamento “di gaberiana memoria” (en passant: spettacolo registrato a Bologna). Ma per il momento lasciamo al suo destino il povero pullus in fabula come fosse una battuta di spirito – se aggrada – o come una semplice metafora o similitudine o come un paragone o “come vi pare” (Pier Marco Bertinetto in Retorica e scienze del linguaggio, 1979). Qui difatti sʼha da stare al sodo: pronti partenza via! entro il 15 gennaio il bibliotecario e la bibliotecaria di ogni ordine e grado dovranno allestire la vetrina delle proprie competenze ponendo a frutto gli insegnamenti della vivace e proficua giornata bolognese: in vista dellʼottenimento della meritata e sospirata attestazione della loro professionalità. Ringrazio Elena Tripodi, Responsabile della Biblioteca Amilcar Cabral, Roberta Turricchia ed Elisa Zanetti, rispettivamente Presidente e Segretaria della Sezione AIB Emilia Romagna.   Marco Brusa marco.brusa@unipv.it   ","
 accreditamento, attestazione competenze, Competenze professionali, portfolio competenze "
https://aibnotizie.aib.it/galeffi-ifla-cataloguing-section-wlic-2016/,Attività dell’IFLA Cataloguing Section al WLIC IFLA 2016,,AIB Notizie,,15 Settembre 2016,,HTML,https://aibnotizie.aib.it/,,,,CC BY-SA 4.0," Il programma dei due incontri dello Standing Committee (SC) della Cataloguing section tenutisi durante il convegno, nonché i report presentati dai gruppi di lavoro, sono consultabili online su http://www.ifla.org/node/10673. 1. Questioni generali e progetti 1.1 Rapporto tra dichiarazioni, modelli concettuali e standard Una questione ancora irrisolta che emerge spesso durante le discussioni del Cataloguing SC riguarda il rapporto tra dichiarazioni, modelli concettuali, standard e altri documenti prodotti dall’IFLA e, in particolare, dalla Cataloguing section. Dal momento che i vari documenti fanno reciproco riferimento (i Principi di catalogazione menzionano le entità della famiglia FRBR, le ISBD tengono in considerazione gli attributi dei modelli concettuali e gli obiettivi dei Principi e, infine, i modelli concettuali tengono conto di quanto enunciato nei Principi) le revisioni programmate di questi documenti rischiano di creare un continuo stato di obsolescenza negli altri documenti collegati. Appena infatti uno viene aggiornato anche gli altri documenti che ad esso fanno rinvio, con molta probabilità, necessiterebbero di modifiche, in una sorta di circolo vizioso visto i collegamenti stretti tra i vari standard. Se questo processo garantisce l’aggiornamento continuo sembra rendere i lavori una sorta di fatica di Sififo. 1.2 Elezioni di nuovi membri per lo Standing Committee Il 2017 è anno di elezioni all’interno dell’IFLA e Il Cataloguing SC avrà bisogno di nuovi membri: la sfida che si vuole cercare di vincere è quella di una vera rappresentanza internazionale. Se l’Europa e il Nord America sono adeguatamente rappresentati all’interno del SC, sono sotto rappresentati il Sud America, l’Africa e l’Asia, coperti o da un esiguo numero di membri o dalla attività di corresponding members. Del tutto assente l’Australia (la lista dei membri è consultabile online su http://www.ifla.org/standing-committee/13). L’impegno all’interno degli Standing Committee non richiede solo tempo durante l’anno per svolgere le attività di studio o ricerca richieste ma anche l’impegno economico della partecipazione al WLIC. Questo impegno economico è completamente a carico dei singoli membri che non ricevono dall’IFLA alcun aiuto; sono avvantaggiati quindi quanti possono contare sul sostegno da parte dell’ente presso il quale lavorano. Ovviamente le nazioni meno ricche o meno sensibili ai temi delle biblioteche stentano a inviare rappresentati presso gli Standing Committee dell’IFLA. L’invito a candidarsi verrà diffuso tramite le mailing list dell’IFLA, in particolare quella dei direttori delle biblioteche nazionali e quella delle associazioni professionali cercando di raggiungere le nazioni più lontane. 1.3 Names of Persons project (NoP) Il progetto (http://www.ifla.org/node/4953) intende aiutare a rispettare quanto dichiara il paragrafo 6.3.4.1. Forma dei nomi di persona della Dichiarazione dei Principi Internazionali di Catalogazione: “Se il nome di una persona è costituito da più parole, la scelta della prima parola del punto di accesso autorizzato deve essere determinata in base alle convenzioni del paese e della lingua maggiormente associate a quella persona, come si trova nelle manifestazioni o nelle fonti di riferimento.” Il progetto NoP ha raccolto al momento, grazie all’aiuto delle agenzie catalografiche, le convenzioni d’uso di 56 paesi in modo che i catalogatori possano, in caso di dubbio, verificare direttamente dalla fonte. 1.4 Revisione della Dichiarazione Internazionale dei Principi di Catalogazione (ICP) La nuova edizione (una breve presentazione del progetto è disponibile online su http://www.ifla.org/node/9542) della Dichiarazione Internazionale dei Principi di Catalogazione è completata e in attesa di approvazione da parte del Committee of Standards che dovrebbe pervenire entro Settembre 2016. 1.5 GARR Lo scorso anno è stato proposto di riflettere sulla eventuale revisione delle Guidelines for Authority Record and Reference (GARR) del 2001. Il gruppo di lavoro che era stato incaricato di analizzare la proposta ha redatto un documento con le criticità da risolvere, attraverso la cooperazione di Classification and Indexing e Bibliography Sections, LIDATEC, Committee on Standards, UNIMARC PC e VIAF. 1.6 MulDiCat Lo Standing Committee ha riflettuto sulla possibilità di aggiornare il Dizionario multilingue dei termini e dei concetti catalografici (Multilingual dictionary of cataloguing terms and concepts, MulDiCat disponibile online su http://www.ifla.org/publications/multilingual-dictionary-of-cataloguing-terms-and-concepts-muldicat), realizzato nel 2003 e la cui ultima versione risale al 2012. Non si è ancora giunti ad un accordo sulla questione ma non mancano volontari per il futuro svolgimento del lavoro.  2. FRBR RG Uno dei temi caldi del WLIC2016 è stata la fase finale del processo di consolidamento di FRBR, FRAD e FRSAD. FRBR-LRM (Library Reference Model, anche se il nome non è ancora definitivo) dopo la revisione internazionale è di nuovo tornato al vaglio del FRBR RG e del Consolidation Editorial Group (CEG) per gli ultimi ritocchi. L’attesa di FRBR-LRM è molto alta sia all’interno dell’IFLA che all’esterno, come testimoniano le numerose risposte pervenute a seguito della revisione internazionale.  3. ISBD RG Il gruppo di lavoro sulle ISBD è impegnato su più fronti: attestarsi nel mondo del web semantico e dei linked data tramite il ISBD Linked data study group (http://www.ifla.org/node/1795); continuare la relazione con RDA tramite mappature (il chair del ISBD RG è stato formalmente invitato a partecipare alle riunioni del RDA Steering Committee); iniziare la prevista revisione dello standard. Questo ultimo punto è stato oggetto di grandi discussioni, anche molto vivaci: l’IFLA infatti vuole essere certa che l’importante processo di aggiornamento dello standard, che impegna grandi risorse umane e anche, in parte, economiche, sia davvero utile e condotto in modo efficiente. Le ISBD hanno dato prova di estrema utilità, come confermato dai download (“lo standard IFLA di più grande successo” è stato definito da Patrice Landry), dai risultati emersi dal questionario internazionale diffuso nel 2014 (i risultati sono visibili online su http://www.ifla.org/publications/node/9560) e dall’interesse che il RDA Steering Committee ha nei confronti dello standard. Nonostante ciò sembra che non ci sia l’unanimità sull’utilità dell’aggiornamento delle ISBD dal momento che “esiste RDA”.  4. PRESSoo RG PRESSoo è una ontologia formale per rappresentare le informazioni sulle risorse in continuazione. PRESSoo deriva da FRBRoo, prodotto dal CIDOC CRM. Il modello ha avuto una revisione internazionale ed è entrato a far parte della “famiglia” IFLA grazie anche alla recente creazione del Review group.  5. L’open programme e i due satellite meeting della Cataloguing section La sessione di quest’anno della Cataloguing section era organizzata insieme alla Information and Technology (IT) section e aveva come titolo: Let’s make IT usable! Formats, systems and users. Le relazioni presentate sono: A comparative analysis of the distinct evolution of cataloging and information technology towards the creation of the next generation library system di Cynthia Romanowski (Governors State University, United States); A Case Study of Metadata Creation in the University of North Texas Libraries’ Digital Collections di Hannah Tarver, Oksana Zavalina, Mark Phillips e Daniel Alemneh (tutti della University of North Texas, United States); Instructions, interfaces, and interoperable data: the RIMMF experience with RDA di Gordon Dunsire (Independent Consultant, Scotland), Deborah Fritz e Richard Fritz (entrambi del TMQ, United States); DOREMUS: Connecting Sources, Enriching Catalogues and User Experience di Pierre Choffé e Françoise Leresche (Bibliothèque nationale de France); Cataloguing Arabic Script Materials: Challenges in Using International Standards and Integrated Library Management Systems di Rania Osman (Bibliotheca Alexandrina, Egypt) e Amr Farouk El Masry (Qatar National Library).  6. I satellite meetings. Authority data on the web La Cataloguing Section è stata inoltre impegnata nell’organizzazione di due satellite meeting, entrambi ospitati da OCLC nella sua sede di Dublin, fuori Columbus, uno dedicato a RDA (RDA in the wider world) e uno al controllo di autorità e, in particolare a VIAF (il Virtual International Authority File gestito da OCLC) dal titolo Authority data on the web. Durante questo secondo satellite esperti di OCLC si sono alternati a rappresentanti di istituzioni diverse, anche provenienti da comunità non bibliotecarie. Dopo un excursus storico sugli esordi di VIAF, partito come progetto tra DNB e LC, fatto da Edward O’Neill, Thomas Hickey ha dato risalto all’aumento di partecipazione al progetto che è passato da 7.5 milioni di nomi personali nel 2008 a 55 milioni nel 2016 (con 256 milioni di collegamenti interno e 30 milioni di collegamenti esterni). Oggi sono 44 le istituzioni che partecipano a VIAF e nonostante la maggioranza siano ancora biblioteche nazionali e grandi consorzi, iniziano a divenire consistenti anche progetti come ULAN (Union Lista of Artist Names del Getty), Wikidata, Perseus, Syriaca, etc. Hickey ha messo in luce anche alcune criticità ancora presenti nel sistema di matching di VIAF, sottolineando allo stesso tempo alcuni punti di forza, come ad esempio, il fatto che non richieda alcuna modifica ai dati delle istituzioni cooperanti. Una informazione tecnica piuttosto curiosa è che VIAF ancora usa una versione ad hoc del MARC-XML per i suoi cluster. Hickey ha infatti affermato che “anything you can do with rdf, you can do with MARC”! Andrew MacEwan (British Library – ISNI) ha trattato della sincronizzazione in corso tra il VIAF e l’ISNI. Lo scopo dell’ISNI è quello di creare identificativi stabili per persone, musicisti, ricercatori e organizzazioni, con l’obiettivo di gestire i diritti, i LOD, l’editoria, ecc. Uno dei problemi maggiori risiede nel diverso approccio che il mondo catalografico ha di trattare le diverse identità di una stessa persona rispetto al mondo reale come quello editoriale. e ISNI AND VIAF authority files and identity management. Daniel Pitti ha presentato poi un progetto di ambito archivistico, SNAC (Social Networks and Archival Context), che usa i dati archivistici che descrivono le persone per trovare e identificare le risorse storiche distribuite e costituire così la base per una cooperazione internazionale in questo ambito (la maschera di ricerca è consultabile online su http://socialarchive.iath.virginia.edu/snac/search). Al momento quasi 25 milioni di entità SNAC trovano corrispondenza nel VIAF permettendo di arricchire le descrizioni SNAC con nomi alternativi, collegamenti a record bibliografici worldcat, collegamenti a worldcat identities, Wikipedia, etc. Clyfford Linch (Coalition for Networked Information – University of Californi, Berkeley) ha trattato da un punto di vista quasi di natura letteraria il problema delle informazioni nascoste all’interno di strumenti come le bibliografie fattuali, gli who’s who, gli annuari accademici. Dal momento che i luoghi dove vengono pubblicate le informazioni stanno crescendo esponenzialmente diventa essenziale creare connessioni che siano credibili. E questo, secondo Linch, è possibile solo grazie all’intervento umano che possa comprendere, ad esempio, chi ha fondato un’associazione, chi ha istituito una proprietà, quali dati siano puramente commerciali o falsi. Ricardo Santos (Biblioteca Nacional de Espana) infine ha parlato dell’’importanza del VIAF all’interno del progetto datos.bne.es, il progetto di linked data della Biblioteca nazionale di Spagna. Agnese Galeffi – galeffi(at)vatlib.it – Scuola Vaticana di Biblioteconomia ","
 IFLA "
https://aibnotizie.aib.it/bultrini-knowledge-management-ifla2016/,Attività della Section knowledge management al WLIC IFLA 2016,,AIB Notizie,,22 Settembre 2016,,HTML,https://aibnotizie.aib.it/,,,,CC BY-SA 4.0," Il Knowledge café a Columbus Le attività della Sezione si sono aperte con un satellite meeting, ospitato dall’Università di Cincinnati, sul tema “Sharing practices and actions for making best use of organizational knowledge in libraries”, che ha visto due presentazioni introduttive di grande interesse da parte di Key Liebowitz, a capo dell’Applied Business and Finance alla Harrisburg University of Science and Technology (e in precedenza alla University of Maryland, Johns Hopkins University e George Washington University, nonché primo Knowledge Management Officer al NASA Goddard Space Flight Center e a capo della divisione Artificial Intelligence allo U.S. Army War College) e di Valery Forrestal, della City University of New York – Staten Island, autrice del volume Knowledge Management in Libraries (Rowman & Littlefield, 2015). Come è consuetudine della Sezione per questo tipo di eventi, un numero limitato di presentazioni è stato seguito da un ampio spazio per la discussione e lo scambio di esperienze. Nel numero di giugno 2016 della Newsletter della Sezione Jay Liebowitz, nella rubrica What does knowledge management mean to you? fornisce un assaggio di come il KM entri nel concreto svolgimento dell’attività lavorativa. Le presentazioni saranno disponibili a breve nell’IFLA Knowledge Management Wiki, il sito inaugurato lo scorso anno dalla Sezione (ma aperto al contributo di tutti), che ha lo scopo di introdurre al Knowledge management e diffondere le informazioni su eventi, casi di studio, pubblicazioni sull’argomento. Nel contesto della Conferenza 2016 è stata organizzata una originale sessione sull’uso dei social networks (“Using social media at work: how to share knowledge, improve collaboration and create a mutual know-how?”) che ha unito alle tradizionali presentazioni delle vere e proprie dimostrazioni, attraverso le quali dare evidenza e concretezza alle esperienze illustrate (provenienti da Paesi Bassi, Corea del Sud, Cina e Kuwait). Per la prima volta è stata anche sperimentata con successo la partecipazione ai lavori in teleconferenza. Le relazioni sono disponibili attraverso i link riportati a pagina 11 del programma della Conferenza. Come negli anni scorsi, ha avuto un grande successo il knowledge café che le sezioni KM, Research Services for Parliaments e Continuing Professional Development and Workplace Learning organizzano tradizionalmente insieme. Seduti attorno ad un tavolo (o meglio a molti tavoli) oltre duecento bibliotecari si sono confrontati sul tema “Continuous learning in libraries & their communities”. Tra gli argomenti dibattuti nei tavoli: strategie di apprendimento per il personale, team building e team leadership, l’apprendimento in condizioni di staff e budget limitati, mentoring e coaching, transformare la biblioteca attraverso la creatività, sviluppare una cultura dell’innovazione nel posto di lavoro, mantenere le competenze al passo con il futuro digitale. Un report contenente la sintesi delle opinioni raccolte e link alle esperienze più interessanti si può trovare seguendo la Sezione sui social network (i collegamenti sono tutti sul sito web alla voce This group’s community). Caucus Italiani: i partecipanti all’incontro dei bibliotecari di lingua italiana In collaborazione con la sezione Academic and Research Libraries è stata, poi, organizzata la sessione sul tema “Brave new world – the future of collections in digital times: services without content or content in context?”. Il successo di pubblico, di questo come degli altri appuntamenti, ha dimostrato l’attenzione e l’interesse internazionale per i temi della gestione della conoscenza, che, invece, stentano ad affermarsi all’interno delle biblioteche italiane. All’interno della Conferenza è stato presentato il volume Knowledge Management in Libraries and Organizations. Theory, Techniques and Case Studies pubblicato dall’editore De Gruyter Saur nella collana IFLA publications a dicembre 2015. Il volume è scaricabile in formato pdf (il testo scaricabile è accessibile attraverso la voce “Table of contents”). Nei mesi intercorsi dalla precedente conferenza IFLA la Sezione aveva lavorato molto a potenziare le sue attività di comunicazione con il mondo dei bibliotecari, attraverso i diversi possibili canali a disposizione, tra cui il wiki ed i social networks, elaborando anche un piano strutturato per i prossimi anni. Per questa attività, in occasione della sessione plenaria conclusiva, ha ricevuto una speciale menzione dall’IFLA, che ha voluto così dare un riconoscimento al lavoro svolto, ponendo in particolare l’accento sul wiki per il suo carattere partecipativo e la sua apertura al contributo di tutti. Per maggiori informazioni sulle attività della Sezione è possibile consultare il sito web e la Newsletter pubblicata due volte l’anno oppure seguirne le attività su Facebook e Linkedin (IFLA KM) o Twitter @IFLA_KM Leda Bultrini – Chair dello Standing Committee della Section on Knowledge Management – leda.bultrini(at)gmail.com ","
 IFLA "
https://aibnotizie.aib.it/aversa-che-legge-il-comune-normanno-delibera-il-patto-per-la-lettura-della-citta/,Aversa che legge: il comune normanno delibera il Patto per la lettura della città,,AIB Notizie,,29 Marzo 2021,,HTML,https://aibnotizie.aib.it/,,,,CC BY-SA 4.0," Da Rachele Arena riceviamo e volentieri pubblichiamo. Il patto per la lettura è uno strumento di promozione del libro e della lettura adottato dal Centro per il libro e la lettura che punta sul coinvolgimento attivo di Enti, Scuole, Associazioni, singoli cittadini. L’esperienza nasce in Spagna nel Plan de Fomento de la lectura, firmato il 23 aprile 2003  presso la biblioteca Regionale della Comunità autonoma dell’Extremadura. In Italia tra le prime esperienze ricordiamo il Progetto “In Vitro” promosso dal Centro per il libro e la lettura con AIB, AIE, ALI. che  ha coinvolto cinque Province (Biella, Ravenna, Nuoro, Lucca, Siracusa) e la Regione Umbria e  il  Patto per la lettura della Città di Milano. Un supporto significativo alla promozione di quest’esperienza viene anche dall’Associazione Nazionale Donne di Carta che dal 2008 sostiene le pari opportunità di accesso e fruizione ai beni culturali, la  c.d. “bibliodiversità” contro ogni forma di omologazione culturale e l’importanza di “fare rete” nella promozione della lettura. Nel 2019 in provincia di Caserta il tema dell’importanza strategica  di un Patto per la lettura nel contesto territoriale è riemerso durante gli incontri organizzati dal Comitato degli Stati Generali per la Cultura in Provincia di Caserta costituito da bibliotecari e altri professionisti della Cultura. In particolare l’argomento è stato affrontato durante l’incontro dedicato alle Biblioteche della Provincia, tenuto ad Aversa il 25 maggio di quell’anno e nel convegno finale su Biblioteche, Archivi e Musei tenuto a Caserta il 28 settembre con la partecipazione  di amministratori locali, rappresentanti di Istituti culturali, Università, Regione Campania, AIB, ANAI, ICOM, Archivisti in Movimento, altre  associazioni culturali attive nel territorio. Pochi giorni fa, sull’Albo pretorio del comune di Aversa è stato pubblicato il Patto locale per la lettura della Città di Aversa (rif. dd. n. 171/2021) con cui l’amministrazione comunale riconosce la centralità e l’importanza della lettura nelle dinamiche culturali finalizzate alla crescita del territorio. Il patto persegue la finalità di creare una rete territoriale per rendere la pratica della lettura un’abitudine sociale ed ampliare la base dei lettori in città e nel comprensorio, promuovendo la frequentazione di biblioteche e librerie e la conoscenza della produzione libraria. Il Patto, di durata triennale e rinnovabile alla scadenza,  si impegna a promuovere  programmi e progetti dedicati ad affrontare temi di interesse pubblico, questioni di genere, razzismo, intolleranza, discriminazione, per consolidare una cultura dei diritti umani, dell’intercultura e della pari opportunità, per educare a stili di vita “sostenibili”, dando attuazione ai punti programmatici dell’Agenda Europea per lo Sviluppo sostenibile del 2030. Esso punta a coinvolgere tutte le fasce generazionali, con un’attenzione particolare all’inclusione di fasce deboli e allo sviluppo di buone pratiche nelle zone periferiche. Come è nella prassi tutti, enti, associazioni, persone fisiche,  possono aderire al Patto, le cui modalità di adesione sono dettagliatamente specificate nel testo. La provincia di Caserta si presenta oggi come un interessante laboratorio nel campo del libro e della lettura considerato che le amministrazioni locali delle tre città più grandi  del territorio provinciale  (Caserta, Aversa e Santa Maria Capua Vetere), hanno deliberato un Patto per la lettura  e che si assiste ad un moltiplicarsi di iniziative sul tema con il concorso di  bibliotecari, dell’ AIB, di associazioni locali, di scuole e dell”università. In particolare la centralità della lettura nella città di Aversa, in un territorio che, stando alle cronache e ai media in generale, è considerato “difficile”, è una importante scommessa e può essere la premessa per un riscatto del contesto territoriale specifico e per il consolidarsi di una crescita culturale non solo locale ma nazionale. Rachele Arena rache2017@libero.it ","
"
https://aibnotizie.aib.it/aversa-terra-dei-libri-vs-aversa-terra-dei-fuochi/,Aversa Terra dei Libri vs Aversa Terra dei Fuochi,,AIB Notizie,,9 Giugno 2022,,HTML,https://aibnotizie.aib.it/,,,,CC BY-SA 4.0," Il 27, 28 e 29 maggio 2022 in diretta streaming dalla Sala del Consiglio del Comune di Aversa è stata inaugurata “Aversa Terra dei libri”. E’ un’iniziativa del Comune di Aversa, Assessorato alla Cultura, che nasce dalle idee di un gruppo di professionisti e di specialisti operanti in diversi settori culturali in Terra di Lavoro e si propone di organizzare ad Aversa un appuntamento annuale tra i diversi mondi della scrittura e della lettura, tradizionali e moderni. “Aversa Terra dei Libri” ha il patrocinio degli Stati Generali della Cultura in Terra di Lavoro, dell’AIB (Associazione Italiana Biblioteche) e dell’Ordine dei Giornalisti della Campania.Per questa prima edizione si è deciso di puntare sull’idea di sostenibilità per due ragioni: da un lato perché si vuole porre particolare attenzione alla coesistenza tra forme tradizionali e moderne di scrittura e di lettura, coinvolgendo autori, critici, specialisti e, soprattutto, pubblici diversi, con l’obiettivo di comprendere quanto sostenibili, perché praticabili ed inclusive, siano scrittura e lettura all’inizio del XXI secolo; dall’altro perché nessuna forma di accesso alla informazione e alla conoscenza e nessun percorso ideale e culturale può vivere scollegato dal rapporto con l’ambiente circostante, fisico e sociale, e di ciò occorre tener conto in ogni rete o sistema di lettura e di scrittura. “Aversa Terra dei Libri” si porrà come evento attrattore nei confronti di ampie fasce di pubblico e facilitatore nei rapporti tra soggetti caratterizzati da missioni diverse ma tutti insistenti sul settore cultura. Ad Aversa e in varie città della Provincia sarà così affrontato per un anno il tema della sostenibilità in tutti i suoi molteplici aspetti: sostenibilità ambientale, sociale, economica, alimentare, energetica, stili di vita sostenibili.Il primo giorno di inaugurazione, 27 maggio 2022, dopo i saluti istituzionali, il focus è stato posto su un ricordo di Alfonso Gallo con Leo Antonio Tarasco, dirigente MIC, e Candida Carrino, direttrice dell’Archivio di Stato di Napoli, moderati dall’assessore alla cultura di Aversa, prof.ssa Luigia Melillo. L’aversano Alfonso Gallo fu nel Comitato promotore dell’AIB (Associazione Italiana Biblioteche), ne fu socio e consigliere dalla fondazione (1930) all’interruzione bellica. Nel 1938 fondò l’Istituto centrale per la patologia del libro (ICPL, oggi ICRCPAL) che diresse fino all’anno della sua morte, il 1952. Terra dei libri ha voluto adeguatamente ricordarlo.Il giorno 28 maggio 2022 si è aperto con due scrittori: Marilena Lucente e Pino Imperatore che hanno approfondito il tema del valore terapeutico della letteratura. C’è stato poi il confronto/dialogo con Pino Perna, presidente dell’Associazione Annalisa Durante e Francesco Langella delegato alla Advocacy e Promozione della lettura del Comitato esecutivo nazionale dell’AIB sulle buone pratiche per la diffusione della lettura, curato da Maria Pia Cacace e AIB Campania.La mattinata del 28 maggio 2022 si è conclusa con Rachele Arena e Rossella Welzel di Cenfor International con un focus su lettura e disabilità in cui si è cercato di spiegare come la tecnologia può aiutare a superare alcune barriere con l’esempio di un’applicazione che facilita l’accessibilità alla lettura spiegata.Nel pomeriggio si è ripartiti con un approfondimento su lettura e reti in cui Chiara Faggiolani (Sapienza, Università di Roma) e Lorenzo Fattori (“Scuola Superiore Meridionale”), moderati da Ferruccio Diozzi, hanno affrontato il tema del social reading e dei cambiamenti in corso sul modo di leggere al tempo dei social.Nel pomeriggio, presso la Sala Convegni della Chiesa di Santa Teresa del Bambin Gesù di Aversa, Nunziante Valoroso, dialoghista, traduttore e saggista ha parlato di esperienze specifiche nel campo dei dialoghi e del doppiaggio, quest’ultimo elemento fondamentale per la ricezione del cinema internazionale nel contesto italiano.La seconda giornata dell’inaugurazione si è conclusa con lo sceneggiatore napoletano Fabio Michelini che ha raccontato al pubblico come è nata la sua passione per il fumetto disneyano, come è cominciata la sua carriera di sceneggiatore, cosa significhi per lui e quanto sia ancora importante l’universo disneyano per i lettori giovani e meno giovani. Non poteva mancare un quiz sui fumetti Disney con premi per tutti i partecipanti, aperto a grandi e piccini, per trasportare il pubblico in un fantastico viaggio nell’universo Disneyano. Il quiz è stato organizzato dall’associazione Papersera, condotto da Alfonso Torino con la partecipazione di Nunziante Valoroso e di Fabio Michelini.L’ultimo giorno di inaugurazione, 29 maggio 2022, è cominciato con un approfondimento sulle interazioni tra scrittura e lettura nel modo moderno con Raimondo Di Maio (Libreria Dante & Descartes), Paolo Mandato e la partecipazione del pubblico in sala.La giornata si è conclusa con un crescendo emozionale con la rappresentazione danzata del libro “Cecità” di José Saramago a cura di Diana Pagano e del Centro Danza “Diana” con il suo ensemble giovanile, coreografia di Licia Bonavita.Dopo i tre giorni di inaugurazione comincerà il periodo degli eventi satellite non solo ad Aversa ma in varie città della Campania fino alla seconda edizione. Saranno sviluppate diverse tematiche da giugno 2022 a giugno 2023. Si punterà molto sui laboratori di lettura ad alta voce. La lettura ad alta voce semplifica l’attenzione e la comprensione ed è un fattore di integrazione tra cittadini di età e di appartenenze diverse.Ecco i laboratori inseriti nel programma:• Presso il Tribunale di Napoli Nord: Letture ed esperienze di scrittura. Con la partecipazione di un magistrato e di avvocati autori di libri – coordina Generoso Di Biase;• Presso la Casa Circondariale di Aversa: Letture ad alta voce del libro “NOSTOS, ITACA oltre le mura” con presentazione dell’esperienza dei laboratori nelle carceri con Gaetano Ippolito;• La lettura nei Parchi: allestimento di punti lettura nei parchi per i più piccoli e iniziative di valorizzazione della lettura all’aria aperta;• Nati per leggere: saranno organizzate iniziative Nati per leggere nelle città di Aversa, San Cipriano di Aversa, Napoli e Caserta;• La Biblioteca vivente: reading sociale organizzato con la collaborazione della Caritas della Diocesi di Aversa. Saranno coinvolti anziani della Casa di Riposo Sagliano di Aversa ed extra comunitari senza fissa dimora. I libri questa volta saranno libri in carne e ossa che racconteranno la propria esperienza di vita ai partecipanti. Ai partecipanti saranno prestati libri che affrontano i temi delle storie raccontate;• Letture nei luoghi nel commercio: bar, ristoranti, pub, pizzerie saranno scelti come luoghi di promozione della lettura. I ristoratori prepareranno menù inediti prendendo spunto dalle storie dei libri presentati. Questo tipo di evento sarà programmato per i mesi estivi del 2022 dando una priorità agli esercizi commerciali che hanno degli spazi all’aperto;• La Favola nel parco: il Centro Danza Diana, diretto da Diana Pagano e Claudio Diligente, https://centrodanzadiana.it/ prende parte al progetto portando in scena quattro celebri fiabe: Il re leone, Lo schiaccianoci, Peter Pan e La Bella e la Bestia rappresentate dall’ensemble giovanile della Scuola. Sarà proposta una chiave di lettura insolita: la fiaba verrà letta attraverso la visione della coreografia e non delle pagine scritte.“Aversa Terra dei libri” insomma è una straordinaria opportunità di crescita culturale di un territorio e con esso della Regione Campania tutta. Il calendario mensile delle iniziative è aperto: sarà costruito dal territorio stesso (Enti, Istituzioni, Ordini Professionali, Associazioni, Scuole, singoli cittadini) e aggiornato periodicamente sulla pagina web del Comune di Aversa. Per ulteriori info: rache2017@libero.it  Rachele Arena rache2017@libero.it ","
 Aversa, lettura "
https://aibnotizie.aib.it/benvenuti-biblioteca/,Benvenuti in biblioteca!,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," Tra settembre ed ottobre ho avuto l’opportunità di effettuare uno stage presso la Bibliothèque Publique d’Information a Parigi (in seguito Bpi; www.bpi.fr), una realtà che non ha certo bisogno di presentazioni e che rappresenta un caso unico nel panorama francese. Si tratta infatti di una biblioteca di pubblica lettura nazionale, che fin dall’apertura nel 1977 e anche in virtù della sua architettura si caratterizza come un luogo estremamente accogliente, dove chiunque può accedere liberamente (non è prevista l’iscrizione e quindi a nessuno verrà chiesto di esibire documenti) e trovare a propria disposizione oltre 400.000 risorse fisiche e digitali, sempre disponibili in quanto tutto il patrimonio è di sola consultazione “intra muros”. Il mio stage si inseriva nell’ambito di Profession Culture, un programma del Ministero della Cultura francese che consente, a quanti presentino un progetto di approfondimento professionale valutato positivamente, di inserirsi per 1 o 2 mesi in una biblioteca francese, nazionale o comunale, allo scopo di approfondire date progettualità o servizi e di mettere in pratica molto concretamente uno scambio di buone prassi. La borsa di studio offertami copriva vitto e alloggio e ci tengo a sottolineare che l’accoglienza dei colleghi è stata stupenda: si sono occupati di trovarmi un delizioso monolocale, di organizzarmi alcune visite professionali presso altre biblioteche… fino a venire addirittura a prendermi all’aereoporto all’arrivo! I momenti di confronto con loro sono stati sempre molto informali, spesso conviviali, aspetto che mi ha messo molto a mio agio. Il mio progetto di stage verteva su due assi: i servizi di reference a distanza e l’accoglienza in biblioteca dei pubblici emarginati e stranieri. Preciso che uso qui il delicato concetto di “pubblico straniero” per riferirmi sia ai residenti in un paese ma dichiaranti una nazionalità diversa, anche se nativi, sia alla popolazione immigrata, facendo riferimento quindi a gruppi diversi vuoi per la conoscenza della lingua vuoi per livello di integrazione, ma che concorrono entrambi alla cosiddetta “società multiculturale”. Provo a sintetizzare gli aspetti che più mi hanno colpito di quanto visto alla Bpi e nelle altre biblioteche che ho avuto modo di visitare – vale a dire la Biblioteca Robert-Desnos di Montreuil (www.bibliotheque-montreuil.fr), alcune biblioteche dell’unione di comuni Plaine Commune (www.mediatheques-plainecommune.fr) e la Biblioteca di Lyon Part-Dieu (http://bm-lyon.fr). Chiedilo al bibliotecario… francese. I servizi di risposta a distanza BiblioSésame e Guichet du Savoir Ho lavorato una settimana presso l’ufficio BiblioSésame della Bpi, che coordina l’omonimo servizio di rete delle maggiori biblioteche francesi, e durante una visita a Lione ho potuto incontrare la responsabile del Guichet du Savoir, servizio del sistema bibliotecario cittadino lionese. L’idea comune ad entrambi i servizi è che chiunque possa porre qualsiasi domanda, attraverso il sito del servizio o la sua pagina facebook. Ogni domanda è legittima e riceverà risposta, entro 72 ore al massimo, in modo puntuale e argomentato, valorizzando le collezioni (fisiche e digitali) della biblioteca o del sistema. La domanda viene lavorata attraverso un software (Question Point nel caso di BiblioSésame, un software libero nel caso del Guichet: www.phpbb.com) in modo da gestire automaticamente tutto l’iter di assegnazione del lavoro e di risposta, nonché l’archiviazione in una banca dati. Quest’ultima viene resa pubblica e consultabile sul sito del rispettivo servizio (BiblioSesame indicizza le risposte, a Lione preferiscono avvalersi di Google per navigare la banca dati). Le domande più curiose o interessanti vengono rieditate e pubblicate, oltre che sui siti bibliosesame.org e guichetdusavoir.org, anche sui siti delle biblioteche (bpi.fr e http://bm-lyon.fr) e sulle loro pagine facebook istituzionali, diventando uno strumento di promozione del servizio e della professionalità del bibliotecario. Due peculiarità di BiblioSésame: la rete collabora anche – nello spirito di condivisione dei saperi – con Wikipedia, rispondendo ad alcune domande su Oracle; la condivisione tra colleghi di buone prassi e competenze, nonché di strumenti di reference, avviene non solo attraverso riunioni periodiche, ma anche su una piattaforma professionale (www.sqrpro.fr) e un gruppo facebook riservato. Due peculiarità pure per il Guichet du Savoir: agli utenti viene chiesto di attivarsi un account sul sito del servizio, allo scopo di indurre una sorta di fidelizzazione e di consentire ai bibliotecari di riconoscere gli account più attivi. Inoltre il Guichet ha sperimentato con successo una particolare forma di promozione: in occasione di un’importante manifestazione in biblioteca, il servizio ha messo a disposizione dei visitatori dei tablet collegati al proprio sito, in modo da farlo conoscere e raccogliere istantaneamente tutte le domande che la mostra potesse suscitare. Una biblioteca accogliente per stranieri ed emarginati Alcune eccellenze del panorama francese Come recita il Manifesto IFLA per la biblioteca multiculturale, “le biblioteche di ogni tipologia dovrebbero riflettere, sostenere e promuovere la a livello internazionale, nazionale e locale, operando per il dialogo interculturale e la cittadinanza attiva. Le biblioteche, nel servire interessi e comunità diversi, agiscono da Con riguardo alla diversità linguistica e culturale, i servizi bibliotecari si ispirano all’aderenza ai principi delle e dell’e alla conoscenza per tutti, nel rispetto dell’identità e dei valori culturali”. Nelle biblioteche francesi che ho visitato, ho potuto apprezzare la traduzione di questi principi in azioni concrete ed efficaci rispetto alla comunità di riferimento. Cercherò di riassumere le esperienze che più mi hanno colpito per punti. A) La biblioteca come centro di apprendimento ed autoapprendimento Le realtà che ho conosciuto come esempio di eccellenza in termini di accoglienza di migranti sono, oltre alla Bpi, il sistema bibliotecario di Montreuil e quello della Plaine Commune, entrambi parte della cintura periferica di Parigi. Qui ho trovato delle ricche collezioni – librarie, multimediali e digitali – dedicate a chi deve affrontare lo studio della lingua francese come L2. Ho trovato interessante l’idea della biblioteca Robert Desnos a Montreuil di predisporre immediatamente vicino all’entrata uno scaffale di libri, romanzi e non, in francese “facile”, immediatamente individuabili da quanti si trovano in difficoltà con la lingua. Alla Bpi e a Montreuil riscuote molto successo l’esperienza degli “Ateliers di conversazione”, vale a dire momenti informali di dialogo, animati da bibliotecari volontari, che sono un’occasione per stranieri e non per conoscere persone del territorio ed arricchire il proprio vocabolario. Le biblioteche della Plaine Commune organizzano anche dei workshops gratuiti su internet per i principianti e sulla ricerca di lavoro, mentre il sistema di Montreuil ha sperimentato delle formule di laboratori innovativi e divertenti, come gli ateliers del rumore (grazie al collettivo Atelier du bruit che crea ritratti sonori di migranti) o dei partenariati con gli organizzatori di Ateliers sociolinguistici (ASL) per includere le biblioteche nei percorsi delle formazioni. Gli ASL prevedono infatti che un gruppo di stranieri venga accompagnato a svolgere simulazioni di pratiche di vita quotidiana, come andare alla posta o in ospedale, apprendendo sia la terminologia che gli iter da seguire (www.aslweb.fr). B) La biblioteca che valorizza la diversità culturale Nei sistemi bibliotecari di Montreuil e Plaine Commune i libri e le riviste in lingua trovano ampio spazio, sia nel settore adulti che ragazzi, come numerosi sono i documenti in francese sulle diverse culture d’origine delle comunità residenti in zona. Alla Plaine Commune poi i bibliotecari realizzano periodicamente delle pubblicazioni bilingui – nella collana “Leggere, Ascoltare, Vedere” – che valorizzano la presenza di una data comunità nel territorio: si tratta di fascicoli che raccolgono (in francese e nella lingua del caso) interviste, ritratti e punti di vista di membri della comunità, oltre a presentare i documenti disponibili nelle varie biblioteche nella lingua oggetto di attenzione. C) L’equità di accesso all’informazione Le biblioteche della Plaine Commune, territorio fortemente caratterizzato dalla presenza di giovani stranieri e persone non scolarizzate, principalmente operai e disoccupati, fanno scuola in tema di politiche di accoglienza: per l’iscrizione alla rete bibliotecaria infatti è sufficiente dimostrare di abitare in loco con delle bollette o della corrispondenza, senza esibire alcun documento. L’iscrizione è indispensabile solo per prendere a prestito documenti fisici o digitali, mentre non viene richiesta per utilizzare i pc ed internet, nemmeno per i minori. Va detto che lo spazio multimediale è costantemente presidiato da un bibliotecario, per verificare la correttezza dell’uso della rete e tutelare gli utilizzatori più piccoli. Nelle varie biblioteche, in particolare nella nuovissima struttura Colette di Epinay-sur-Seine, si è operata una revisione delle collezioni che ha condotto allo scarto di numerosi testi di livello universitario, per dare larghissimo spazio a collezioni per il “grande pubblico”, con un forte investimento su documenti relativi alla vita pratica ed all’autoapprendimento. Sempre nella biblioteca Colette i bibliotecari hanno scelto di collocare sul medesimo scaffale, utilizzando una versione sperimentale semplificata della Dewey, i documenti di saggistica per adulti e per ragazzi, per permettere agli adulti scarsamente scolarizzati di optare facilmente per un libro per ragazzi, una volta individuato il soggetto cercato. Alla biblioteca John Lennon a La Courneuve viene garantita anche la presenza periodica di un “pubblico scrivano” per quanti non siano in grado di redigere un documento, grazie all’accordo con un’associazione di volontariato. D) La promozione della biblioteca presso i pubblici marginalizzati In materia di promozione della biblioteca presso quello che i colleghi francesi chiamano “settore sociale”, le azioni della Bpi sono probabilmente le più sistematiche. Essa infatti partecipa attivamente al sistema Vivere Insieme: si tratta di una rete di strutture culturali che dal 2004, su impulso del Ministero della Cultura francese, cooperano per favorire i pubblici poco familiari con queste istituzioni e per lottare quindi contro la discriminazione nell’ambito culturale (www.culturecommunication.gouv.fr/Politiques-ministerielles/Developpement-culturel/Mission-Vivre-ensemble). Oltre agli ateliers di conversazione di cui si è già detto, la Bpi propone:  “visite di scoperta” per gli operatori del settore sociale, allo scopo di fornire tutte le informazioni utili per poi preparare una visita della struttura con gruppi di emarginati seguiti dai rispettivi enti di appartenenza (centri di accoglienza, associazioni di volontariato, etc); formazioni gratuite per suddetti operatori su come animare un atelier di conversazione o su come utilizzare gli strumenti del servizio Autoformazione della Bpi (80 posti multimediali dove fruire liberamente dei vari corsi di auto-apprendimento, in ogni campo del sapere); visite guidate della biblioteca per il pubblico migrante o emarginato, sia generali sia tematiche, strutturate in modo ludico e partecipativo, ad esempio come piccola “caccia all’informazione”; apertura straordinaria del servizio Autoformazione, a biblioteca chiusa, per stranieri neo-arrivati in Francia, in collaborazione con centri di accoglienza ed associazioni di volontariato; sportello settimanale informativo su come vivere e lavorare in Francia e sul diritto d’asilo, gestito da France Terre d’asile che dal 2010 mette a disposizione un operatore poliglotta che parla pashto, dari, farsi, ourdou, hindi, francese e inglese. Lo sportello è molto informale, facilmente avvicinabile anche da chi si trovi in condizione di clandestinità, ed è fisicamente ubicato vicino alla fila d’attesa per l’uso di internet, dato che questo servizio -gratuito ed anonimo- è molto apprezzato dal pubblico migrante.  s.bombassei@bibliotechediroma.it ","
"
https://aibnotizie.aib.it/bibliohub-passato-presente-e-futuro-della-pubblica-lettura/,"BiblioHUB: passato, presente e futuro della pubblica lettura",,AIB Notizie,,23 Luglio 2018,,HTML,https://aibnotizie.aib.it/,,,,CC BY-SA 4.0," …Una parte assai larga dei … cittadini… rimaneva ancora estranea alla vita della biblioteca, specialmente nei ceti operai, artigiani e contadini. Questi potenziali lettori andavano cercati, avvicinati, educati […] con letture, presentazioni, recensioni. Ma non è tutto: restano i piccoli agglomerati rurali, le fattorie, le case coloniche. Ebbene, anche queste verranno raggiunte con un mezzo radicalmente nuovo, il bibliobus.   (Luciano Bianciardi)                                                                            Può sembrare anacronostico aprire con una citazione di Luciano Bianciardi la narrazione della genesi del BiblioHUB “veicolo mobile di diffusione di cultura, informazione e socialità per adulti e bambini, al servizio delle biblioteche pubbliche…”   Non è così, i principi ispiratori sono  i medesimi. Ieri si trattava di portare i libri ai lettori svantaggiati per cultura e per ubicazione geografica, oggi di mettere  a disposizione delle biblioteche, nelle periferie urbane ed in quelle geografiche, piattaforme polifunzionali multimediali “di informazioni su cultura, tempo libero e servizi al cittadino”. Ieri Bianciardi  ed i  libri viaggiavano su un autofurgone Lancia 900 Ardea, “trasformato in bibliobus, con un ampio scaffale di fronte, a cinque palchetti, per uno sviluppo complessivo di circa venti metri di scaffalatura, capace quindi di un migliaio di volumetti…” Il veicolo di oggi prende forma e nome da un progetto elaborato da Alterstudio Partners per conto di AIB nell’ambito della mostra Taking Care, Padiglione Italia, curata da TAM associati, alla 15° mostra Internazionale di Architettura della Biennale di Venezia.  In quella edizione, per la prima volta non si raccontarono semplicemente progetti in corso o  realizzati, si propose un nuovo progetto. Una sfida, quella proposta da TAM associati, volta a dimostrare come l’architettura possa fare la differenza “quando si prende cura degli individui e delle comunità, degli spazi e dei luoghi, dei principi e delle risorse” e possa dare vita, attraverso un dialogo con il mondo di esperienze e progetti propri  dell’associazionismo, ad un laboratorio sociale di sperimentazione e cambiamento.  Cinque  progetti per cinque dispositivi mobili pensati per cinque associazioni nazionali impegnate nel contrasto alla marginalità in aree periferiche del nostro Paese: AIB, Emergency, Legambiente, UISP e Libera. A  2 anni di distanza sono 3 su 5 i dispositivi realizzati:  Articolo 10, Health box di presidio sanitario-assistenziale per  Emergency Ong Onlus; Sport box -per  UISP- impiegato  nella promozione dell’integrazione sociale attraverso lo sport ed in ultimo il BiblioHUB, dispositivo  mobile dell’AIB: punto di prestito di libri ed e-books scaricabili con Qr-code, vetrina di bookcrossing e hotspot wi-fi, laboratorio ludico didattico per bambini e luogo d’incontro. Presidio e strumento di partecipazione, di inclusione e coesione sociale . Due anni possono apparire un lungo tempo di gestazione ma il tempo impiegato è quello dovuto a tutte quelle opere e creazioni che nascono dalla partecipazione di diversi attori ed in particolare:  Il tempo necessario al reperimento delle risorse: nulla sarebbe stato possibile senza il sostegno della Direzione Generale Arte e Architettura contemporanee e Periferie urbane (DGAAP) – ufficio del MiBAC dedicato alla contemporaneità; dell’Ambasciata degli Stati Uniti a Roma; dell’Azienda speciale CSBNO, e degli sponsor tecnici Media Library On Line (MLOL), Linea Light e Promal srl Arredamento polifunzionale. Il tempo per il passaggio di consegne seguito al  rinnovo delle cariche sociali dell’AIB – il progetto BiblioHUB prende avvio nel 2016 sotto la presidenza di Enrica Manenti  e trova la sua realizzazione sotto la Presidenza di Rosa Maiello. Il tempo necessario all’esecuzione dei lavori nel rispetto del progetto architettonico. La realizzazione del dispositivo a cura della GGG elettromeccanica di Catania e coordinata a distanza da Alterstudio Partners società di architettura con sede in Milano, è stata particolarmente laboriosa data la grande attenzione posta nella definizione delle componenti dello scrigno. Tra i tanti piace ricordare il pannello  laterale microforato e retroilluminato in cui è rappresentata “una folla di volti di ogni età, autoritratti che tante persone hanno disegnato in un laboratorio“ che Alterstudio Partners aveva organizzato ad hoc con Guido Scarabottolo nella Biblioteca rionale “Venezia” di Milano.  Il viaggio del BiblioHUB, inizia il 23 luglio 2018 a Canicattini Bagni (SR) con la conferenza stampa di presentazione ed un brindisi inaugurale e successiva azione di supporto alla Biblioteca comunale “G. Agnello” nell’ambito delle manifestazioni del 15° Festival del Mediterraneo -pensato dall’Amministrazione comunale, per promuovere le letture ed i giochi per i più piccoli- proseguirà a Bagheria – per le prime 2 settimane di settembre 2018 – con una tappa  presso  la Scuola secondaria di primo grado Giosuè Carducci. La terza settimana di settembre, segnerà la partenza dalla Sicilia e l’inizio della lenta risalita dello stivale in direzione di Roma dove il BiblioHUB giungerà in occasione della settima edizione del Bibliopride, quest’anno dedicato al tema dei nuovi modelli di biblioteca per nuovi lettori e nuovi territori. La breve tappa romana  rappresenterà così un’occasione  per una nuova presentazione di un “dispositivo” che, nell’immediato futuro, potrà svolgere un ruolo da protagonista. Francesca Cadeddu cadeddu@aib.it             ","
 BiblioHUB "
https://aibnotizie.aib.it/bibliokinetheke-6/,Bibliokinetheke,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," Centochiodi Le prime immagini dei Centochiodi di Ermanno Olmi sono di stordente potenza visiva: manoscritti e incunaboli, inestimabile patrimonio sapienziale dell’umanità, inchiodati con grossi chiodi da carpentiere sul pavimento di legno e sui banchi della Biblioteca storica dell’Università di Bologna. Come azzarda la procuratrice, intervenuta per le indagini: «Se non suonasse irriverente verrebbe da dire che si tratta dell’opera di un artista geniale». Quel mare di libri inchiodati, nel tempio bolognese della scienza del sacro, è di sicuro un’icona destinata ad imprimersi nella memoria dell’immaginario spettatoriale. Agli occhi del guardiano, Libero, la scoperta è una disgrazia, una strage degli innocenti. Lo stesso per l’anziano monsignore, «un sant’uomo di chiesa, che ha dedicato l’intera esistenza a questi libri», che rappresentano la sua miglior compagnia, come racconta agli inquirenti: «Mi basta toccarli, […] anche solo sfiorarli, che subito li riconosco e mi torna in mente tutto quello che in tanti anni mi hanno detto. Ogni sera, quando chiudo questo cancello, prima di andarmene, mi volto indietro a guardarli ancora una volta. Abbandonare questi amici fedeli, anche solo per una notte, mi pare quasi di tradirli». Un amore smisurato, sfociante nel patologico, dai contorni feticisti, dimostrazione di un sapere isolazionistico, arroccato sugli scranni cattedratici, avulso dalla realtà. A renderlo evidente contribuisce il contesto: uno spazio schiacciato da compatte scaffalature ricolme di volumi, immerso in una penombra sepolcrale, perché, sempre a detta del monsignore,: «i libri amano il buio, come i pipistrelli; la luce del giorno li rovina». Ma in questa roccaforte della cultura non tutti la pensano alla stessa maniera; nel corso delle indagini emerge infatti un approccio al sapere concorrente a quanto professato dal religioso. È quello che insegna il professorino di Filosofia della Religione, chiamato così perché scambiato per studente, che, ad esempio, discutendo, all’interno della Biblioteca, con una laureanda sostiene: «Si guardi attorno. Siamo circondati dal sapere universale. Quanta verità è stata proclamata in questi libri. A cosa sono serviti? Ad ingannarci gli uni con gli altri… Mi dia la sua mano. Sente il calore? C’è più verità in una carezza che in tutte le pagine di questi libri». O ancora, al momento del commiato dagli studenti prima delle vacanze: «Auguro a tutti una buona estate; ma prima di lasciarci voglio congedarmi da voi con un pensiero di Karl Jaspers, uno dei fondatori dell’Esistenzialismo: “Viviamo in un’epoca in cui ogni spiritualità si converte in profitto. Tutto viene fatto in vista di un guadagno. Un’epoca in cui la vita stessa è una mascherata; in cui la felicità del vivere è falsa come l’arte che la esprime. In una simile epoca di perduta genuinità è forse la follia la soluzione per la nostra esistenza?”. Buona estate». E si rivelerà che sarà proprio lui, che aveva confidato al monsignore la sua propensione per i voti sacerdotali e manifestato il suo profondo interesse per l’alto pensiero filosofico, l’autore dell’assassinio dei libri. Disgustato dai potenti del sapere, decide, procedendo per gesti perentori, di sfuggire da quella tentacolare massoneria che lo stava avviluppando tra le sue spire. Stanco del pensiero e della parola scritta come sua esemplificazione testimoniale, il professorino scappa, facendosi credere morto, per nascondersi lungo le rive del Po, dove scopre un piccolo mondo, non nuovo, ma estraneo alle logiche che stavano corrompendo il suo vivere. Perché è questo che più lo fa soffrire: l’inautenticità. Come del resto si era capito già dagli esiti della sua furia bibliocastica, riproposta e ricostruita in flashback, arrestatasi davanti ad un libro riportante le parole del colloquio di Gesù con Nicodemo: «Bisogna che un uomo torni a nascere. Chi non comincerà dal principio non potrà conoscere la verità. […] Chi rinasce nella verità crede in ogni cosa che il suo occhio vede». Di fronte a questo mondo residuale, antico, sfuggito al moderno, che convive quotidianamente con la minaccia della propria distruzione, non può far altro che assumerlo pienamente, condividendolo fino in fondo con le persone che lo circondano. Ma il buen ritiro, in quanto tale è precario, e non passa troppo tempo prima che il professore venga scoperto. Riconosciutosi responsabile ma non colpevole per la “crocifissione” dei testi sapienziali, alla presenza del monsignore si ripropone la lacerazione che è stata all’origine del tutto: Monsignore: Io questi libri li amavo.  Professore: Lei ama più i suoi libri degli uomini.  Monsignore: I libri sono amici fidati; in quei libri c’è tutta la sapienza del mondo.  Professore: La sapienza del mondo è una truffa.  Monsignore: Ma cosa dici? La parola di Dio una truffa?  Professore: Dio non parla con i libri; i libri servono a qualsiasi padrone e a qualsiasi dio.  Monsignore: Dio ha riposto in quelle pagine parole di vita eterna per la salvezza di tutti i suoi figli. Professore: Dio! È Dio il massacratore del mondo? Non ha salvato nemmeno  suo figlio sulla croce.  Monsignore: Non bestemmiare! Offendi anche la tua intelligenza che Dio ti ha donato in abbondanza. Il giorno del giudizio dovrai renderne conto.  Professore: Nel giorno del giudizio sarà Lui a dover rendere conto di tutta la sofferenza del mondo. Centochiodi non è di certo il miglior film di Ermanno Olmi, a tratti infelicemente discontinuo nei registri narrativi, troppo desideroso di raggiungere la nettezza didascalica d’una parabola; tanto debole e stentato quando è verboso e finto, quanto forte nel momento in cui segue – o magari attende con fiducia – il succedere del contingente, quando si sente che la macchina da presa s’innamora dell’umano e del vivente. Una microstoria che fin dalle prime immagini si costruisce come una ricerca sul senso del vivere, sulla necessità di compiere scelte radicali, caratterizzata però da cadute didascaliche e pedagogiche davvero troppo brusche ed esplicative. Tuttavia questa disomogeneità mette in circolo idee cinematografiche di grande suggestione, per esempio il confronto tra il sapere, e quindi anche la religione, da un lato inteso come dogma e dall’altro vissuto come enigma. Si avverte, in quel provocatorio invito ad andare al di là delle rassicuranti copertine dei libri, un radicalismo intellettuale e spirituale autentico, un reale bisogno di confronto con l’altro da sé, con l’inconoscibile. Ma soprattutto la necessità di condivisione con una comunità allargata, per non scoprire, guardandosi indietro, soltanto pagine, una vita fatta unicamente di carta. Ché alla fine «tutti i libri del mondo non valgono un caffè con un amico». ","
"
https://aibnotizie.aib.it/bibliokinetheke-4/,Bibliokinetheke,,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," Agorà «Brucia la biblioteca […] / bruciano i libri / possibili percorsi, le mappe, le memorie, l’aiuto degli altri». Con i versi di Cupe vampe Giovanni Lindo Ferretti consegna ad perpetuam rei memoriam l’immagine dell’incendio della Biblioteca di Sarajevo, «sciaguratamente – come scrisse Claudio Magris – uno dei simboli più autentici e più crudeli del nostro tempo». Erano gli Anni ’90. C’era qualcosa di lugubre, di spaventoso, nell’aria. Incomprensibile, senza ragione apparente. Notizie apocalittiche e disturbanti arrivavano di là dall’Adriatico. L’orrore nella dimensione quotidiana. Sgozzamenti tra vicini nelle campagne e cecchinaggio nelle città. Al rogo della Biblioteca Nazionale tocca in sorte il destino poco invidiabile di essere il volto simbolico dell’insensatezza del conflitto balcanico. È l’ultimo, per quanto ci è dato sapere, in ordine tempo, e ricordandolo non possiamo non tornare con la memoria agli altri roghi che l’hanno drammaticamente preceduto: quelli nazisti, appiccati per purificare la cultura degenerata; quelli dell’inquisizione; o ancora più indietro, sino a quello che ha distrutto la biblioteca di Alessandria, mostratoci in immagini di vibrante indignazione in Agora di Alejandro Amenabar. L’Alessandria di Agora, ricorda molto Sarajevo com’era prima della guerra: crocevia, dove fino a quel momento convivevano in equilibrio religioni diverse: paganesimo, ebraismo e cristianesimo. La città è descritta nel momento del suo crepuscolo, attraversata da fratture tra le grandi fazioni religiose, e all’interno delle rispettive confessioni, ed è prefigurazione dello sfaldarsi di un mondo. Agora è un’opera ambiziosa, tesa ad abbracciare, in un microcosmo, duemila anni di fanatismi religiosi, e l’insanabile scontro tra il primato della ricerca intellettuale e spirituale e i dogmi delle confessioni normative. Protagonista è Ipazia, baluardo di un laicismo ante-litteram, la filosofa che insegna agli uomini, osserva il cielo e traccia nella sabbia le parabole celesti. Unicamente interessata allo studio della scienza, alla scoperta di una verità oggettiva, tanto da arrivare a sovvertire il geocentrismo tolemaico attraverso il recupero di antichissime ipotesi di Aristarco ed affermare la natura di “stella errante” del nostro pianeta, Ipazia è al centro di due fuochi. Uno è la cultura politeistica ellenica, rappresentata dall’élite culturale e politica di Alessandria; l’altro il proto-cristianesimo, culto perseguitato e osteggiato che si nutre degli umori rivoltosi dei reietti, degli affamati, degli schiavi desiderosi di oscurare i poteri e le discipline filosofiche dominanti. Infatti la società alessandrina, per quanto fosse avanzata ed esemplare, era divisa ferocemente in classi e la sua economia si reggeva sulla schiavitù. La forza politica e l’autorità morale dei protocristiani si afferma quindi attraverso il proclamare l’uguaglianza di tutti gli uomini. Inevitabile il diffondersi rapido di tesi che si rivolgono a strati amplissimi della popolazione, mettendo in discussione il primato di un numero ristretto di persone. Questi parabolani sono una chiara figurativizzazione simbolica dei “terroristi martiri” dei nostri giorni, fantasmi che alimentano i terrori dell’immaginario nelle nuove “Alessandrie”, fragili metropoli della cultura del mondo contemporaneo. Per drammatizzare ulteriormente lo scontro il regista prende due uomini, vicini alla protagonista, per dar corpo a questi contrapposti universi: uno è Orestes, suo allievo e futuro prefetto di Alessandria; l’altro è lo schiavo Davus. Il primo impersona il vecchio mondo ellenico, il secondo il nuovo che avanza. Entrambi amano Ipazia ma di lei non sono disposti a subire il suo essere super partes. Amenabar fa della protagonista la vittima di fondamentalismi intolleranti, primi albori di un medioevo oscurantista. Amenabar traduce visivamente la piccolezza degli opposti fanatismi con finezze registiche d’inequivocabile efficacia (per quanto concerne il messaggio) e vertiginosa spettacolarità . Su tutte le insistite plongée, ovvero quelle riprese a piombo che si allontanano dalla superficie terrestre sino a sfondare la volta astrale. Il regista sottolinea come cambiando prospettiva, provando ad allontanarsi dalle immediate contingenze, queste subiscono un inevitabile ridimensionamento. Anche le guerre di potere e i conflitti religiosi, per quanto tragici e distruttivi, si riducono a poca cosa, a scontri di opposte fazioni che, se viste da altezze siderali, altro non sembrano che una mischia tra anonimi sciami di formiche. Quello messo in scena da Amenabar è un mondo che sta per finire sottosopra, dove torti e ragioni si confondono. Una situazione di collasso che trova un agghiacciante corrispettivo visivo nella distruzione della biblioteca. L’orda di parabolani che devasta le alte scaffalature che circoscrivono il “luogo di cura dell’anima”, lo stupro inflitto all’ultimo baluardo della saggezza è ripreso facendo ruotare la m.d.p. di 360° sul proprio asse così da ottenere un ribaltamento dell’immagine, indubbia metafora di una realtà che ha letteralmente perso la bussola e si ritrova con i piedi per aria. Nel corso della devastazione trova spazio una battuta che da sola esemplifica una delle tematiche forti del film: cercando di salvare il salvabile dalle fiamme un filosofo urla angosciato a uno studente tra le fiamme: “Salva solo le opere importanti! Lascia stare quelle minori!”. L’allievo risponde smarrito: “Quali sono le opere minori?”. matteo.marelli1@virgilio.it ","
"
https://aibnotizie.aib.it/bibliokinetheke-3/,Bibliokinetheke,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," “Il calamaro e la balena” si apre su una partita di tennis che vede sfidarsi in un doppio la famiglia Berkmann: da un lato il padre Bernard con il primogenito diciassettenne Walt; dall’altro la madre Joan affiancata dal secondogenito Frank. Seguiti nervosamente dalla macchina a mano, Bernard incalza il figlio a indirizzare battute e servizi sullo scarso rovescio materno; questi, compiacente e incurante dell’esibita scorrettezza, esegue con ostinata arroganza. Il regista Noah Baumbach mette programmaticamente a confronto gli opposti schieramenti che di lì a poco saranno coinvolti in una sfida che stravolgerà in orrore i legami familiari; concentra nella sequenza iniziale quello che sarà il tema del film facendolo così risultare inscritto nella sua genealogia. Baumbach dimostra notevole capacità analitica che traduce in efficace sintesi; sa dove concentrare la propria attenzione per descrivere un mondo, quello della middle class americana, e un momento storico, gli Anni ’80, senza cadere nello sterile calligrafismo o nella facile stereotipia. Gli bastano pochi dettagli per mettere in scena la realtà dell’intellettuale medio, il suo snobismo, la chiusura mentale, il compiaciuto e solipsistico ripiegamento ombelicale, l’incapacità di vedere, di capire oltre la barriera di libri che lo separa dal mondo. A incarnare appieno tutto ciò è Bernard, scrittore e marito in crisi, che sfodera una presunta superiorità morale e culturale, a parer suo conquistatasi con i successi editoriali che lo porta a ritenersi un intoccabile (come se avesse raggiunto una sorta di status di inamovibilità), per nascondere in realtà la propria impotenza di fondo. Un malessere taciuto e aggravato dall’ascesa, in ambito letterario e giornalistico, della moglie, sempre guardata con paternalistica sufficienza e che invece si dimostra indipendente non solo professionalmente ma anche sentimentalmente, più preparata di lui all’allontanamento. Ne sono dimostrazione gli amanti avuti già prima di decidere per la separazione. Entrambi sono però così concentrati su sé stessi da ignorare gli evidenti segnali di malessere dei propri figli. Si dimostrano sordi alla richiesta di condividere il cordoglio per il lutto della loro famiglia. Walt è completamente soggiogato dal padre, vuole assomigliargli, ne ricalca le pose; lo sostiene, disprezzando come lui la madre. I consigli di lettura suggeritigli dal genitore non sono ascoltati ma meccanicamente e altezzosamente ripetuti per impressionare la compagna di scuola, non accorgendosi, così, di esporsi involontariamente al ridicolo: interrogato sulla “Metamorfosi” non sa spendere altro aggettivo all’infuori di kafkiano. Quando Bernard sciorina il titolo di un film Walt appende il poster in camera. Non vuole realmente essere un’intellettuale, gli basta apparirlo. Non contempla lo sforzo per arrivare al risultato: per vincere il concorso canoro scolastico, ma soprattutto per conquistarsi la stima paterna, pensa bene di proporre come proprio brano Hey You dei Pink Floyd; e una volta scoperto si giustifica sostenendo che, se pur non sua, la canzone avrebbe comunque potuto scriverla lui. Anche in questa circostanza non è disposto a mettere in discussione l’immagine che vuole proporre di sé agli altri. Per Frank la separazione dei genitori è invece dolore da allontanare con improprie bevute di birra e vino e smarrimento in un’ipotetica e confusa dimensione in cui contano le pulsioni sessuali ossessive. La sola certezza è quella di far di tutto per non assomigliare al padre. In più occasioni rivendica con fermezza di essere uno dei quelli che il genitore definisce spregiativamente “filistei”, coloro i quali non hanno mai letto un libro in vita loro. Alla cultura preferisce il tennis. Anche se il vero sfregio inferto alla figura paterna è celebrato nella biblioteca scolastica. Frank, con insolente provocazione adolescenziale, si sfoga contro i volumi riposti negli scaffali. I libri, che per Bernard sono motivo di ossessione feticistica, diventano bersaglio su cui il figlio infierisce per marcare la propria differenza. Quello che ne “Il calamaro e la balena” può apparire distrattamente come sterile decalcomania citazionista del cinema francese è in realtà una grande e profonda passione per la Nouvelle Vague. Questa si esprime soprattutto attraverso Bernard: cita “Il ragazzo selvaggio” di Truffaut; su un muro della sua abitazione compare la locandina di “La maman et la putain”, capolavoro travagliato di un talento inquieto come Jean Eustache; e rivolgendosi a Joan, toccandosi le labbra da parte a parte, rifà il verso a Jean-Paul Belmondo. Come lui che, nell’ultima scena di “Fino all’ultimo respiro” di Godard, offende Jean Seberg dandole della dégueulasse, della disgustosa, Bernard fa altrettanto nei confronti della moglie. Le influenze appaiono chiare: così come il cinema francese di quel periodo puntava, sulla scorta di una serie di teorie ed interventi di vari studiosi e critici (Astruc, Bazin, Truffaut stesso), a indirizzare i film verso una dimensione più intima, privata, aprendosi al racconto a fior di pelle, Baumbach assume in prima persona questo invito, quasi cinquant’anni dopo, e realizza il suo personale diario intimo di un’adolescenza sofferta. La macchina da presa torna a farsi caméra-stylo capace di cogliere il lato oscuro dell’adolescenza, quello dove amore e odio, passione e violenza si autoalimentano ed autoalimentandosi e dove ancora, tacitamente, sopravvivono lontane paure infantili, come quella nei confronti del gigantesco calamaro addentato dalla balena esposto al museo di storia naturale. matteo.marelli1@virgilio.it ","
"
https://aibnotizie.aib.it/bibliokinetheke/,BiblioKINEtheke,,AIB Notizie,,6 Marzo 2013,,HTML,https://aibnotizie.aib.it/,,,,CC BY-SA 4.0," Con il 2013 inizia una nuova rubrica sul cinema e il mondo delle biblioteche, dei libri e della lettura. A curarla un giovane critico cinematografico, Matteo Marelli. Se esistono degli stereotipi attorno all’immagine (che, come sostiene Jean-Luc Nancy «è la somiglianza della cosa. Non è la “cosa stessa” – o la “cosa in sé”») della biblioteca e del bibliotecario (malevoli o benevoli che siano) una grossa responsabilità è da riconoscere a quella macchina di produzione dell’immaginario che è il cinema. Questa rubrica vorrebbe indagare il rapporto tra il cinema, la biblioteca e il bibliotecario, proseguire (senza pretesa di esaustività) nel solco tracciato da Dario D’Alessandro che, con Silenzio in sala! La Biblioteca nel cinema, ha presentato un repertorio di quattrocentosessantacinque film censiti e schedati, per riprendere da dove quel lavoro si era interrotto, avendo presente naturalmente “Librariana” su AIB-WEB. Senza l’esigenza di procedere cronologicamente e non affidandoci unicamente alle opere uscite in sala, ma recuperando anche un’ampia costellazione di visioni fiammeggianti, febbrili, notturne; che si pongono per propria natura fuori dagli schemi di ordinaria formulazione, e, di conseguenza, fuori dagli schermi. Del resto il cinema per come lo abbiamo conosciuto nel ’900 sta sparendo; ciononostante i film ciascuno di noi continua a vederli, ma seguendo un percorso personale, fatto di visioni spesso casalinghe, di scoperte nelle sconfinate possibilità offerte dal tasto download dei siti internet. Moonrise Kingdom Di fronte alla fuga d’amore di due ragazzini, su un’isola che, seppur geograficamente esistente, sembra arroccata in un altrove non ben definito, chiunque abbia un poco di dimestichezza con la letteratura per l’infanzia non può non pensare a Peter Pan. Se a questo si aggiunge (oltre a dei genitori emotivamente lontani o irrimediabilmente perduti) che lei è un’instancabile lettrice, incapace di separarsi dai propri libri a tal punto da ritenerli bagaglio indispensabile per l’avventura, e che lui è un bimbosperduto, un orfano difficile, intollerante agli adulti e alle istituzioni, sembra quasi scontato tornare con la memoria alle pagine del romanzo di Barrie. E invece no! O almeno non solo, perché adesso quest’immaginario appartiene anche a Moonrise Kingdom di Wes Anderson. Non Wendy e Peter, ma Suzy e Sam: sospesi tra infanzia e adolescenza, in quell’età irrequieta che è cuore di tenebra delle più cupe ossessioni, momento nel quale, però, la possibilità sentimentale è davvero tale (dopo, quando si cresce, basti l’esempio dei coniugi Bishop, i genitori di Suzy, i rapporti avvizziscono e seguono dettati utilitari). Anderson descrive con pudica intensità l’avvicinamento affettivo di due ragazzini, non integrati col mondo attorno. Vivono infelicemente la quotidianità, subiscono l’emarginazione, conseguenza della loro diversità. Gli basta uno sguardo per comprendersi. Prima si cercano; poi si desiderano. Un desiderio ingenuo e immaturo, che si esprime in gesti di disinibito pudore. In Moonrise Kingdom si rimane incantati dai prodigi continuamente rinnovati di una mente malinconica abitata dalle bizzarre chiarezze della geometria. La mano di Anderson, fredda e precisa, deforma i contorni della realtà: i piccoli personaggi, ora in preda a un torpore autistico, ora eccitati da una vivacità isterica, assomigliano sempre più a delicati burattini meccanici, eppure umani troppo umani nel loro correre, soffrire, innamorarsi. Il regista costruisce un mondo in miniatura: una meticolosa cartografia che non lascia supporre ci sia altro al di fuori dei suoi bordi; esso è una forma finita, conchiusa, e i movimenti di macchina uniformi, le panoramiche multidirezionali, forniscono un’accurata mappatura della superficie del visibile. Procede, devoto alla simmetria, attraverso studiatissimi tableaux vivants dove tutto è sistematizzato e trova una sua precisa collocazione; ogni scena è il risultato di minuzie compositive, un quadro dipinto di fino, con inusitata sapienza pittorica. Ogni cosa è al suo posto, nel senso che ogni elemento occupa nello spazio  la porzione che il testo gli accorda. Moonrise Kingdom, per la sua struttura perfetta, allo stesso tempo semplice e complessa, è un gioc(attol)o che affascina e rapisce. E chi ne resta irritato è perché forse ha perso confidenza con le regole del meccanismo ludico: a questo non si può imporre un proprio metro, un proprio canone o, peggio, una propria aspettativa: bisogna accettare le regole e i principi che il master decide. Il gusto per il catalogo si traduce in lista libresca: i romanzi di Suzy (Shelley and the Secret Universe; The Francine Odysseys; The Girl from Jupiter; Disappearance of the 6th Grade; The Light of Seven Matchsticks) sono libri immaginari. Anderson oltre ad inventarne la trama e illustrarne la copertina li ha fatti diventare protagonisti di un corto: Moonrise Kingdom – Animated Book Short (https://www.youtube.com/watch?v=-jNc7HuatHQ). Cornice delle sei mini-animazioni è la biblioteca; mentre al bibliotecario (già presentatosi nel film in veste di narratore) tocca il ruolo di “traghettatore”, colui a cui è affidato il compito di introdurre alla scoperta dei volumi. matteo.marelli1@virgilio.it Matteo Marelli ha collaborato con il Centro studi – Archivio Pier Paolo Pasolini della Fondazione cineteca di Bologna, e con il Milano Film Festival. Autore di saggi contenuti in volumi collettanei (di recente pubblicazione Il film in cui nuoto è una febbre. 10 registi fuori schermi – Caratteri Mobili, 2012 -; L’ultima trovata. Trent’anni di cinema senza Elio Petri – Edizioni Pendragon, 2012 -), collabora con «Cineforum». È caporedattore di «Uzak.it». ","
"
https://aibnotizie.aib.it/bibliokinetheke-2/,Bibliokinetheke: I’m here e Mourir après de toi,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Il mondo è un posto difficile da abitare. Ne sei inevitabilmente parte, ma mai completamente integrato. Rimani sempre e comunque un po’ straniero. Chiunque tu sia: un frustrato burattinaio (Essere John Malkovich); un tormentato  sceneggiatore (Il ladro di orchidee); un ragazzino di fronte ai misteri e alla notturna vitalità dell’adolescenza, fase di passaggio caratterizzata da un’endemica irrequietezza evolutiva (Nel paese delle creature selvagge). Qualunque cosa tu sia: un cinocefalo che si aggira per New York imbracciando un “ghettoblaster” (Da funk dei Daft Punk); o, come in I’m Here, un robot un po’ loser, che si occupa di catalogazione di libri in una biblioteca e vive nell’attesa di incontrare qualcuno con cui poter condividere il resto della giornata, e della vita. Tutti personaggi, questi di Spike Jonze, costantemente caratterizzati da una condizione di transitorietà. Condizione che, a ben vedere, è vera propria cifra stilistica del suo percorso registico. Sia per quanto concerne l’opera nella sua totalità, non riconducibile entro qualche preciso standard di metraggio e dunque nemmeno confinabile unicamente negli spazi rigidi della sala cinematografica (Jonze, oltre ad essere regista dei titoli precedentemente ricordati, è autore di video performance nonché nome di riferimento della grande rivoluzione estetica del circuito video musicale); sia a livello di singoli lavori, sempre inclassificabili dal punto di vista del genere così come per quanto concerne lo spartito narrativo, sospeso fra tante forme di rappresentazione e di racconto. E anche I’m Here non si discosta da quanto appena messo in evidenza. Nasce come progetto finanziato da “Absolute Vodka” che ha concesso a Jonze piena libertà e controllo della realizzazione, ponendo come unica clausola quella di inserire il logo nel sottotitolo della locandina (“A love story in an Absolut world”) e nei titoli di testa. Un progetto rivolto non alla distribuzione in sala ma concepito per essere diffuso in rete, a dimostrazione di come Jonze esplori le diverse forme del consumo spettatoriale, ormai sempre più influente sull’organizzazione dell’offerta. L’essere al di fuori delle istituzionalizzate e restrittive logiche produttive e distributive, disposte a sostenere finanziariamente solo ed esclusivamente la realizzazione di lungometraggi (unico prodotto commercialmente vendibile a sé stante, secondo gli standard dell’industria cinematografica), gli dà modo di poter adottare il formato più adatto allo sviluppo del proprio lavoro, in questo caso quello del mediometraggio. Traendo spunto da The Giving Tree, libro per ragazzi di Shel Silverstein, Jonze dirige lo struggente avvicinamento affettivo di due robot, Sheldon e Francesca, due entità aliene, allo stesso tempo vicine e distanti. Lui è molto timido, impacciato, vorrebbe disperatamente un contatto con qualcuno. Lei è esuberante, maldestra, mai sola, ma certamente bisognosa di qualcosa in più, come lasciano intuire quei disegni che attacca in giro per la città, con il suo viso stilizzato e la scritta “I’m here”, sintomo forse di un malessere e di una solitudine interiore inespressa. Trovandosi sentono che possono vicendevolmente completarsi, che senza l’altro non possono più continuare a stare. Francesca soddisfa il bisogno di condivisione di Sheldon; lui capisce la sua importanza e proprio per questo è disposto a darle tutto sé stesso. È scoperta dell’amore e delle sue dolorose (ma necessarie) declinazioni. Un amore totale, dove solo il donarsi all’altro (in senso metaforico tanto quanto letterale) ha senso. C’è un rapporto di continuità tra I’m Here e Nel paese delle creature selvagge, è come se Jonze proseguisse nel redigere quel trattatello di educazione sentimentale cominciato con il lavoro immediatamente precedente. Continua là dove si era interrotto. Dopo aver affrontato di petto la “sanguinosa infanzia”, s’immerge nella crudele bellezza dell’amore adolescenziale, totalizzante fino a portare all’annullamento. Una continuità che trova rispondenza anche dal punto di vista della messinscena, dove il carattere principale continua ad essere un’ eccentricità caricata fino al parossismo. Nel mondo di I’m Here le macchine convivono con gli umani, senza nessuna tensione interna al racconto; un cortocircuito tra dimensione fantastica ed elementi del mondo reale che alimenta nello spettatore una sensazione perturbante, una confusione alimentata per mezzo di situazioni immaginifiche sempre però calate nella verità vera delle cose. Non è sbagliato domandarsi se sia più giusto definire lo stile di Jonze una sorta di surrealismo iperreale o di iperrealismo surrealista. Ad alimentare questo interrogativo contribuisce anche una fotografia dal taglio quasi documentaristico, giocato fra violenti controluce e illuminazioni naturali. Così facendo Jonze riesce a controbilanciare il sovraccarico di elementi fantastici e onirici; un’operazione di riscatto della materialità dell’immagine dal dominio del sogno e della fiaba. I’m Here è ulteriore tassello nella definizione di un’estetica e di una poetica rivolta alla definizione della verità possibile del mondo fantastico. Jonze ha realizzato poi un cortometraggio, Mourir Auprès de Toi, per ricordare, a tutti coloro che hanno a che fare con i libri, e quindi, in primis, ai bibliotecari, di non credere ingenuamente all’opinione diffusa che una volta riposti questi così rimangano fino a che non li si riprende. Sì, perché quando gli si voltano le spalle, i personaggi delle copertine rimaste in esposizione si animano a vanno per gli scaffali in cerca di scorribande amorose. Almeno così succede dopo la chiusura, nella libreria parigina «Shakespeare & Co». Qui lo scheletro di Macbeth, in seguito a uno scambio di maliziosi saluti, decide di raggiungere Mina di Dracula. Un tragitto a passo a uno pieno d’insidie: perde la testa, cade nel Sartoris di Faulkner e viene ingoiato da Moby Dick. Ma il desiderio è così forte da fargli superare qualsiasi ostacolo. Quindi bibliofili attenzione a dove lasciate i libri.  I’m Here: https://www.youtube.com/watch?v=6OY1EXZt4ok (qui sottotitolato in italiano: http://www.youtube.com/playlist?list=PL57F533CAD17192CA) Mourir Auprès de Toi: https://www.youtube.com/watch?v=R7YZtUY0Mic  matteo.marelli1@virgilio.it ","
 Cinematografia "
https://aibnotizie.aib.it/ponzani-less-bibliotecari-lavoro/,"Bibliotecari e lavoro: ricerca, competenze e professionalità (prima parte)",,AIB Notizie,,14 Marzo 2017,,HTML,https://aibnotizie.aib.it/,,,,CC BY-SA 4.0," a cura di Vittorio Ponzani e Lucilla Less L’Associazione italiana biblioteche ha, tra i suoi scopi istituzionali, la tutela della professione, e per questo si occupa tra l’altro di monitorare le modalità di accesso alla professione (anche) dei giovani laureati in materie biblioteconomiche. Proficuo diventa l’incontro tra queste attività associative e la terza missione dell’università, cioè dell’istituzione che deve formare, sia dal punto di vista culturale che tecnico professionale, i futuri bibliotecari. Uno dei risultati è stato il seminario “Bibliotecari e lavoro: ricerche, competenze e professionalità”, organizzato da AIB Lazio e dal Corso di laurea magistrale in Archivistica e biblioteconomia del Dipartimento di scienze documentarie linguistico filologiche e geografiche dell’Università Sapienza di Roma, svoltosi il 20 maggio 2016 a Roma, nel corso del quale bibliotecari con diverse esperienze professionali e provenienti da istituzioni di diversa tipologia hanno raccontato a studenti e neolaureati i loro percorsi professionali, mettendo in evidenza quali siano le competenze ritenute necessarie per lavorare nel mondo delle biblioteche. Di seguito si pubblicano gli interventi della giornata.   Vittorio Ponzani (Presidente dell’AIB Lazio) Il mondo cambia, le risorse informative cambiano, le biblioteche cambiano e, inevitabilmente, cambia (e molto) anche il mestiere del bibliotecario. Fino a non molto tempo fa il bibliotecario era, nella maggior parte dei casi, una persona colta, spesso un erudito, al quale veniva affidata la biblioteca, della quale conosceva a menadito non solo le collezioni – rigorosamente cartacee – anche senza consultare i cataloghi a schede, ma anche gli utenti e le loro necessità. Oggi i cataloghi sono elettronici, le biblioteche garantiscono l’accesso alla documentazione (elettronica) più spesso che il suo possesso, la rete è diventata imprescindibile per chiunque abbia a che fare con le risorse informative. E la professione del bibliotecario? Ha ancora un ruolo in questo nuovo scenario o è destinata a scomparire? E soprattutto: un giovane che ha studiato per fare il bibliotecario, si è laureato in Biblioteconomia o in materie affini, può realisticamente sperare di trovare lavoro in biblioteca? Esistono d’altra parte prospettive alternative al lavoro in biblioteca, che non siano un ripiego ma un’attività in cui le competenze del bibliotecario possano essere “spese” con altrettanta soddisfazione? La situazione di crisi economica che sta caratterizzando il nostro Paese ha comportato, anche nelle biblioteche, il blocco totale o parziale delle assunzioni, seppure nell’ultimo periodo si sta assistendo al bando di qualche sporadico concorso. Nell’analisi delle offerte di lavoro pubblicata nel Rapporto sulle biblioteche italiane 2013-2014 si evidenzia come negli ultimi due anni presi in considerazione (2012-2013) siano stati banditi da enti pubblici solamente 29 posti di lavoro a tempo indeterminato (nel 2013 solo 5), e d’altra parte anche gli avvisi di ricerca di collaboratori da parte di aziende del settore sono stati al massimo una decina. Certamente la fonte utilizzata per quella indagine, la lista di discussione AIB-CUR, che per molti anni è stata lo strumento quasi esclusivo per chi volesse cercare informazioni sulle offerte di lavoro nelle biblioteche, è diventata nel corso del tempo sempre più marginale, per una serie di ragioni che non è il caso qui di affrontare. Ma in ogni caso i dati rispecchiano purtroppo abbastanza fedelmente la difficoltà della situazione. A questo scenario e agli interrogativi sul futuro della nostra professione ha tentato di dare una prima e parziale risposta un seminario organizzato dalla Sezione Lazio dell’AIB, insieme al Corso di laurea magistrale in Archivistica e biblioteconomia del Dipartimento di scienze documentarie, linguistico filologiche e geografiche della Università Sapienza di Roma, che si è svolto alla Sapienza lo scorso 20 maggio. Il seminario aveva lo scopo di creare un momento di confronto tra gli studenti e alcuni bibliotecari provenienti da biblioteche di diversa tipologia e che hanno avuto percorsi professionali diversi, più o meno “tradizionali”, insieme ai rappresentanti di una cooperativa di servizi e di un’azienda privata e alcuni ex studenti che hanno raccontato le loro esperienze lavorative dopo la laurea. Gli interventi hanno cercato di focalizzare l’attenzione, in particolare, sulle competenze che sono oggi necessarie per lavorare in biblioteca, in un contesto di rapidi cambiamenti tecnologici dove l’identità del bibliotecario è in continua evoluzione. L’incontro tra coloro i quali un lavoro lo hanno trovato o se lo sono inventato (e magari continuano di volta in volta a inventarselo) e le nuove generazioni che stanno ultimando gli studi e che aspirano a entrare nel mondo delle biblioteche è stato apprezzato dai giovani colleghi, che anzi hanno espresso il desiderio che iniziative di confronto di questo genere siano realizzate più spesso, magari con cadenza periodica. Antonella Meniconi (Presidente del Corso di laurea magistrale in Archivistica e biblioteconomia dell’Università Sapienza di Roma) L’incontro di oggi, “Bibliotecari e lavoro: ricerca, competenze e professionalità”, che abbiamo contribuito a organizzare insieme all’AIB Lazio costituisce un impegno a cui, come corso di laurea magistrale, teniamo molto. Tramite questa e altre iniziative si realizza, infatti, quella che per l’università viene chiamata “terza missione”, che, com’è noto, è un ulteriore obiettivo, rispetto alle ordinarie missioni istituzionali (alta formazione e ricerca scientifica), per gli atenei: una finalità da concretizzare in un’apertura e un dialogo maggiori nei confronti della società e in un impegno per il suo sviluppo, anche in chiave locale. Ma non è solo questo. Teniamo molto a questo seminario, perché si tratta di riprendere – anche se non si è mai interrotta – una collaborazione più serrata e coinvolgente con le associazioni professionali, che rappresentano gli interlocutori necessari, insieme agli operatori in ambito bibliotecario e archivistico, dei nostri corsi di laurea e di specializzazione. Occorre approfondire – nel solco della tradizione della Scuola speciale per archivisti e bibliotecari – un rapporto che può essere realmente produttivo per i nostri studenti chiamati ad affrontare un difficile mondo del lavoro. Proporrò quindi ai nostri organi di governo, ma fin da ora lo anticipo in questa sede, che questo appuntamento diventi un impegno ricorrente, un luogo permanente in cui si confrontino le diverse esperienze professionali per gli studenti, gli ex studenti e gli operatori del settore. Ulteriori forme di collaborazione con l’AIB Lazio, che ringrazio per la grande disponibilità, potranno inoltre essere studiate per mettere meglio a disposizione delle giovani generazioni il grande patrimonio di conoscenza che bibliotecari e università possiedono, in un continuo arricchimento reciproco. Miriam Viglione (Direttrice della Biblioteca della Pontificia Università Gregoriana) Le biblioteche degli ordini religiosi, pur essendo biblioteche ecclesiastiche, mantengono una loro autonomia rispetto alle diocesi. Quasi sempre si tratta di biblioteche al servizio di università di cui condividono la missione; la Gregoriana si mantiene fedele all’intuizione di sant’Ignazio di Loyola, che la concepì come universitas omnium nationum. La Biblioteca della Gregoriana, in quanto biblioteca universitaria, accresce il suo patrimonio acquisendo materiale documentario altamente specializzato e si è aperta da tempo alle risorse elettroniche per rispondere ai bisogni informativi della sua utenza con una valida offerta di contenuti derivati dal mondo accademico-scientifico internazionale; tuttavia essa è anche una biblioteca di conservazione, una “biblioteca di carta”, e la carta, di per sé supporto fragile, è in grado di vincere la sfida del tempo solo se opportunamente conservata, movimentata e fruita. La Biblioteca della Gregoriana è l’erede della bibliotheca major del Collegio Romano, una biblioteca “maltrattata” da note vicende storiche che, per avventura, è riuscita a conservare parte dell’antico patrimonio e che si è ricostituita faticosamente nell’ultimo secolo e mezzo; una collezione libraria importante dal punto di vista storico-culturale e accademico, che deve essere conservata nel modo migliore e messa a disposizione ai numerosi studenti, docenti e ricercatori. L’utenza di una biblioteca universitaria – tanto più se di una università religiosa – è certamente specialistica, poiché presenta richieste circoscritte a un ambito particolare di ricerca, richieste che rispondono a esigenze attuali ma anche e soprattutto a esigenze proiettate nel futuro, in una logica di crescita e di approfondimento che può tendere all’esaustività. Compito prevalente del bibliotecario è quindi di fornire all’utenza e all’istituzione la piattaforma di riferimento per uno sviluppo armonico della raccolta, in modo da raggiungere anche quei settori che potrebbero rimanere scoperti a causa degli interessi di ricerca personali e delle mode culturali. La biblioteca, dichiarandosi altamente specializzata in determinati settori disciplinari, si assume l’incarico di mettere lo studioso in grado di accedere a tutte le informazioni necessarie per i suoi studi, attuali e futuri. La sfida che si pone al bibliotecario è quindi quella di acquisire le competenze necessarie a valutare la completezza della raccolta, il livello di specificità nei singoli settori disciplinari e ambiti di ricerca, la coerenza d’insieme; deve muoversi nel rispetto della memoria storica della biblioteca, mirando a mantenere alta la qualità culturale del suo patrimonio. La varietà dei documenti, lo sviluppo armonico della raccolta, la tutela di un patrimonio di interesse storico, la qualità dei servizi e dei rapporti con l’utenza, la relazione con l’ente di appartenenza richiedono, dunque, figure professionali dotate di una solida formazione biblioteconomica, una base comune da cui possano diramarsi le varie specializzazioni, bibliotecari con competenze diversificate, ciascuno portatore di una delle tante “culture della biblioteca”. Romina Pallotto (Presidente URBS – Unione romana biblioteche scientifiche) URBS è un consorzio che mette insieme oggi 7 biblioteche, appartenenti a istituzioni straniere, per lo più frequentate da studiosi e borsisti stranieri che risiedono a Roma per periodi di tempo limitati. Fare attività di mediazione con loro è la nostra attività quotidiana e conoscerne la lingua è fondamentale. Cosa viene richiesto al bibliotecario che lavora in queste realtà caratterizzate da multilinguismo? La conoscenza delle differenti lingue europee è certamente un requisito essenziale e tutti coloro che si apprestano a lavorare all’interno di queste biblioteche non possono non conoscerle. Lo scambio linguistico è una realtà con cui ci confrontiamo quotidianamente e, nel percorso formativo dei bibliotecari, è pertanto necessario farne esperienza. La realizzazione degli eventi nel campo delle scienze e delle arti, che costituisce l’essenza della programmazione delle attività culturali di tutti gli istituti stranieri a Roma, rappresenta anch’essa, per alcune delle nostre biblioteche, un contesto di riferimento imprescindibile. Questo tipo di attività impatta direttamente sulle nostre biblioteche, che quindi non si occupano solo di reference con ricercatori stranieri ma devono occuparsi anche di pubblicizzare queste attività, partecipando per esempio alla promozione di questi eventi sui social network. Alle competenze biblioteconomiche del bibliotecario devono inoltre aggiungersi anche conoscenze di tipo informatico. Alcuni di noi lavorano infatti sulle pagine web dei siti istituzionali, utilizzando i CMS, caricando documenti digitali, immagini, video che ne accompagnano la realizzazione, interagendo quindi direttamente con i linguaggi del Web e imparando a usare software e strumenti digitali che trattino materiale di varia natura. Quindi, nelle nostre realtà, il bibliotecario impara a padroneggiare tanti strumenti. Lavoriamo sempre a stretto contatto con gli informatici che certo ne sanno sempre più di noi ma non conoscono la logica dei cataloghi e quindi si affidano alle nostre competenze, queste sì di natura biblioteconomica, per quanto riguarda l’organizzazione delle informazioni e la conoscenza dei formati catalografici in uso. Seguiamo inoltre, con grande attenzione, le liste di discussione dei professionisti dell’informazione per aggiornarci sui cambiamenti e sulle novità nell’ambito della catalogazione e in particolare per quanto riguarda il nuovo codice di descrizione delle risorse RDA, le nuove tecnologie che trasformeranno i nostri cataloghi linked open data (LOD) e anche le novità del mondo open source per migliorare la qualità dei nostri strumenti e facilitare la ricerca per i nostri utenti. L’attività di catalogazione è solo una delle competenze che ci viene richiesta, è impensabile che oggi il bibliotecario possa svolgere solo questa attività. È necessario per esempio fare formazione, istruendo gli utenti all’uso del catalogo e delle risorse informative disponibili. Descriviamo le nostre raccolte, utilizzando più di una lingua straniera se necessario e fungiamo perciò anche da guide; dobbiamo saper fare un budget. Giovanna Contigiani (database editor URBS – Unione romana biblioteche scientifiche) Il database editor (DBE) è una figura professionale che opera all’interno della rete URBS (Unione romana biblioteche scientifiche) sin dalla sua costituzione. In generale, la figura del DBE nasce con il processo di automazione nelle biblioteche: il passaggio da un sistema cartaceo a un sistema informatizzato implica che il cambiamento sia affrontato in maniera coordinata e uniforme. Il DBE è un bibliotecario che ha il compito di gestire e sviluppare l’archivio bibliografico durante il processo di automazione e, insieme allo staff della biblioteca, segue tale progetto dall’inizio alla fine. La costituzione di un catalogo elettronico accessibile via Internet richiede uniformità dei dati (bibliografici e di authority) e, dunque, un controllo sulla coerenza, l’omogeneità della descrizione bibliografica e l’uniformità degli accessi all’informazione. Il ruolo del DBE è quello di supervisionare e garantire tale uniformità con un lavoro costante di controllo, verifica e validazione dei dati. Ciò che garantisce la coerenza nel lavoro quotidiano, considerando soprattutto un contesto di cooperazione qual è quello di una rete, è la formazione permanente di tutti i bibliotecari. Con il passare del tempo, con l’evolversi della tecnologia e lo sviluppo dei sistemi di terza generazione, non si parla più di automazione, ma di gestione dei sistemi integrati per le biblioteche (ILS). Aumentano dunque le mansioni e le competenze del DBE, che ha il compito principale di combinare i principi della biblioteconomia con la tecnologia. Per questo motivo, il DBE deve essere informato sugli sviluppi tecnologici dei sistemi informativi ed esplorarli in base alle esigenze della realtà in cui lavora; confrontarsi con lo staff dei bibliotecari per definire la natura e la portata dei progetti di automazione proposti; analizzare i problemi, sviluppare e trovare soluzioni; assicurare che tutta l’automazione avvenga compatibilmente con gli standard utilizzati; coordinare le attività con i fornitori. Un ruolo importante giocano quindi la formazione continua e l’aggiornamento: questi possono avvenire tramite i tradizionali canali seguendo corsi ad hoc, leggendo la letteratura professionale ma anche attraverso processi di autoformazione, che possono aver luogo durante le attività quotidiane sulla base delle diverse esigenze e delle diverse fasi di studio. È importante e auspicabile che il DBE abbia una profonda conoscenza della struttura in cui si trova a operare, dei flussi di lavoro, del sistema utilizzato; deve inoltre avere conoscenze biblioteconomiche e manageriali per coordinare le attività fra più soggetti. Dunque, per sintetizzare, si richiede al DBE: capacità comunicativa, conoscenza dell’applicativo, conoscenze biblioteconomiche, capacità di coordinamento delle attività fra più soggetti. Lucilla Less (Osservatorio lavoro e professione AIB) L’Osservatorio lavoro e professione dell’AIB (Olavep – http://www.aib.it/attivita/lavoro/) è composto da associati di diversa provenienza professionale, che osservano – appunto – la realtà lavorativa dei bibliotecari, cercando di averne un quadro il più possibile completo. Si tratta, come quasi tutte le attività dell’Associazione, di un contributo dato su base volontaria, per le quali ciascuno di sforza di mettere a fattor comune le proprie competenze e il tempo a disposizione. Negli ultimi anni (ne faccio parte dal 2011), l’Osservatorio ha concentrato la sua attenzione sull’evoluzione del mercato del lavoro di ambito bibliotecario, tenendo necessariamente conto dell’evidente fenomeno della partecipazione privata alle attività bibliotecarie presso enti pubblici. In altre parole: “storicamente” il bibliotecario è prevalentemente un dipendente pubblico (di un ente locale, territoriale o centrale), assunto per concorso. Una ulteriore percentuale di bibliotecari è assunto da enti ecclesiastici, mentre una minima parte è impiegata da organizzazioni private. Nella storia più recente, invece, sempre più frequentemente i servizi bibliotecari sono affidati a figure professionali esterne agli enti oppure ad aziende di servizi che impiegano bibliotecari per svolgere in outsourcing determinati servizi propri della professione. L’attenzione dell’Osservatorio si è quindi rivolta spesso all’analisi di bandi di gara (segnalati dagli associati, in genere) per l’affidamento di servizi bibliotecari che presentano criticità, ad esempio quando le mansioni richieste non sono pensate e formulate per essere svolte da bibliotecari professionisti, come peraltro riconosce anche la normativa (legge n. 4/2013). In quest’ottica è stato stilato dall’Olavep il Decalogo per le esternalizzazioni dei servizi bibliotecari, teso a indicare alle stazioni appaltanti e agli operatori economici i requisiti più corretti per affidare all’esterno i servizi delle biblioteche. In quest’ambito di analisi rientra anche il delicato tema del ricorso ai volontari e alle associazioni di volontariato, sulla spinta della cronica penuria di investimenti nei beni culturali, che rischia di virare pericolosamente verso la sostituzione dei professionisisti con i volontari. A questo scopo l’Osservatorio ha redatto e divulgato anche le Linee guida per il personale di supporto ai bibliotecari. Altro elemento da considerare è la progressiva precarizzazione che ha caratterizzato negli anni più recenti il lavoro bibliotecario, con il crescente abuso della formula co.co.pro. e co.co.co. L’Osservatorio ha cercato di intervenire, per quanto possibile, soprattutto nelle situazioni valutate come più “ingiuste”, sensibilizzando per far sì che venissero bloccati o modificati contratti di lavoro dequalificanti per la professione. Nella situazione lavorativa dei bibliotecari è intervenuto un ulteriore cambiamento con l’entrata in vigore del “jobs act”, che ha di fatto eliminato i suddetti contratti di collaborazione, da un lato favorendo l’impiego a tempo indeterminato anche presso i privati, dall’altro sottraendo ai bibliotecari opportunità virtuose di collaborazione coordinata e continuativa che, se correttamente applicata, consentiva soprattutto ai giovani di sperimentare diverse realtà lavorative e quindi anche di formarsi “sul campo”. Bisogna infatti considerare che i bibliotecari non sono tutti uguali, che ciascuno può e deve, un po’ alla volta, capire quali siano gli ambiti che preferisce approfondire: un bibliotecario di ente locale, in cui la biblioteca è spesso gestita da una sola persona, non fa le stesse cose di un bibliotecario addetto al reference di una grande biblioteca universitaria. E ancora, un bibliotecario appassionato di libro antico non avrà le stesse competenze di un bibliotecario scolastico. Ci sono bibliotecari che si scoprono “catalogatori ad libitum” e altri che trovano una ragione di vita nell’organizzare di eventi di promozione alla lettura… Approfondendo e mettendosi alla prova nei diversi contesti è certamente più facile trovare la propria vera strada. Questa ricerca non dovrebbe mai essere sottovalutata da chi completa il proprio corso di studi in biblioteconomia, che deve essere considerato solo un primo gradino verso la professione. Da membro del’Olavep e da titolare di un’azienda che opera in questo settore mi sento di chiudere richiamando un elemento che va al di là di ogni considerazione giudico-normativa, fiscale e giuslavoristica: è fondamentale avere in sé, con consapevolezza, il piacere di occuparsi di qualcosa che ci interessa e che ci sta a cuore. In ogni colloquio di lavoro, in ogni curriculum che arriva, io cerco questo aspetto, che non può emergere solo dall’elenco di esami e di seminari e di master frequentati. Diversamente non avrebbe senso scegliere questo corso di studi, far parte dell’AIB, avviare un’attività imprenditoriale, fare concorsi su concorsi. L’elemento “passione” resta a mio avviso quello primario, veicolo di serietà professionale, rigore, convinzione ed efficacia, humus primario con il quale le biblioteche mantengono e rafforzano il fondamentale ruolo di motori sociali e culturali di ogni paese civile. [Seconda parte] Vittorio Ponzani – Presidente AIB Lazio – ponzani(at)aib.it       Lucilla Less – Vicepresidente AIB Lazio e membro Osservatorio lavoro e professione AIB – lucilla_aib(at)archivibiblioteche.it   ","
 professione "
https://aibnotizie.aib.it/ponzani-less-bibliotecari-lavoro-2/,"Bibliotecari e lavoro: ricerca, competenze e professionalità (seconda parte)",,AIB Notizie,,14 Marzo 2017,,HTML,https://aibnotizie.aib.it/,,,,CC BY-SA 4.0," a cura di Vittorio Ponzani e Lucilla Less Seguito degli interventi della giornata del 20 maggio 2016 [Prima parte]    Tiziana Possemato  (@Cult) @CULT srl è una software house focalizzata sulla consulenza, la progettazione e lo sviluppo di soluzioni tecnologiche finalizzate alla gestione delle informazioni e alla condivisione delle conoscenze. L’azienda, costituita da un gruppo che oscilla tra i 15 e i 20 dipendenti, è organizzata in due aree operative: – la divisione “Beni culturali”, che si occupa di sistemi gestionali per biblioteche, centri di documentazione e archivi storici; – la divisione “Enterprise”, che si occupa di sistemi ERP per integrare le funzioni aziendali coordinandone i flussi informativi. I nostri collaboratori sono per 2/3 informatici e per 1/3 esperti di settore (bibliotecari e archivisti). Uno dei punti di forza della nostra azienda è quello di parlare lo stesso linguaggio, quello biblioteconomico e archivistico, delle istituzioni con le quali lavoriamo. E proprio su questo linguaggio biblioteconomico e archivistico vorrei richiamare l’attenzione, perché le figure professionali che noi cerchiamo o formiamo devono avere la caratteristica di condividere e fondere un linguaggio di settore (quello dei beni culturali) con un linguaggio più puramente informatico. Ogni nostro collaboratore, sia esso un tecnico o quello che definiamo un “funzionale” (dunque un esperto del dominio), deve imparare a conoscere e a parlare secondo diversi linguaggi, diventando una figura “ibrida”, che sappia operare trasversalmente e non solo sul proprio specifico dominio. I nostri tecnici, dunque, imparano a familiarizzare con linguaggi di metadatazione tipo i formati MARC, il Dublin Core ecc., così come con i tanti standard che accompagnano il nostro mondo. Nello stesso tempo, i nostri bibliotecari e archivisti sanno orientarsi tra le tante tabelle di un database relazionale, sanno leggere e utilizzare linguaggi di demarcazione, sanno scrivere un documento di specifiche funzionali per lo sviluppo di un’applicazione o di un servizio, sanno mappare i linguaggi di settore con i linguaggi informatici ecc. La complessità nella formazione di chi opera in questo settore aumenta se si pensa alla contiguità di questo mondo con altri produttori di informazioni e di relativi standard: editori, provider, librai, blogger, webmaster, fornitori di prodotti e servizi per la digitalizzazione ecc. Tutto questo rende sempre più necessaria una formazione ibrida e una continua capacità di aggiornamento (per avere un quadro abbastanza esaustivo della ricchezza e complessità degli standard e linguaggi che accompagnano il mondo dell’informazione si veda <http://jennriley.com/metadatamap/>). La capitalizzazione e il riuso della conoscenza diventano, così, fattori fondamentali nella selezione e nella formazione delle persone, e il ruolo delle università nella capacità di potenziare queste abilità diventa cruciale. L’attenzione alla storia delle nostre discipline, affascinante e sempre fondamentale nella formazione dei futuri specialisti del settore, non deve esautorare le capacità formative delle nostre scuole e sottrarre eccessivo spazio a tutto un mondo, amplissimo, fatto di standard, linguaggi, regole, istruzioni, tecnologie sempre più globali e poco confinabili in spazi solo locali. Anzi, a questo proposito, è forse bene aggiungere che anche l’evoluzione dei formati delle risorse che le istituzioni delle cultura producono e gestiscono e dei servizi a essi collegati (penso ai processi di digitalizzazione, alle funzioni di distribuzione e fruizione di questi materiali, alle problematiche legate alla conservazione a lungo termine, alle risorse online, e quindi a tutto quanto è legato al mondo dei diritti ecc.) impone una sempre maggiore capacità di utilizzare standard e linguaggi che non possono e non devono essere circoscritti a quelli nazionali. E nella mia funzione di produttore di software mi sento di sostenere che mai, nella lettura di un CV, sono attenta alla conoscenza ed esperienza maturata su un determinato software: i sistemi di automazione, se si hanno ben chiari in testa i processi e le logiche che regolano una disciplina, si imparano in qualche giorno. Ciò che bisogna dimostrare di avere è, invece, una capacità al “polimorfismo”, la consapevolezza di essere parte di un mondo estremamente complesso e in continua evoluzione, e la relativa abilità nell’applicazione del sapere ad ambiti e contesti sempre differenti. La formazione, nel nostro contesto, non può essere demandata solo alle canoniche aule didattiche, ma deve essere un processo logico giornaliero e continuo. A conclusione di queste brevi riflessioni sulle competenze e professionalità richieste a chi operi nel settore delle biblioteche e del più vasto mondo dei beni culturali, auspico una sempre più stretta collaborazione tra i settori pubblici e quelli privati, che sono spesso degli “incubatori” di ricerca, conoscenza e competenza e possono così supportare e coadiuvare le scelte e l’operatività dei nostri istituti della cultura. Federica Gargano (CoopCulture, Area Biblioteche) Mi ha fatto piacere, in occasione dell’incontro del 20 maggio scorso, mettere a disposizione degli studenti una testimonianza circa un possibile percorso da intraprendere nel nostro settore (quello della tutela e valorizzazione del bene archivistico e librario, lato quanto stricto sensu). Illustrando loro altresì come e perché può agire uno degli interlocutori privati in cui possono imbattersi avviandosi nel mondo del lavoro, ovvero una società cooperativa. Lavoro presso la Cooperativa Culture, di cui sono socia e cui sono giunta attraverso un paio di passaggi: fusione con la cooperativa romana Pierreci della cooperativa Codess Cultura di Venezia (2010), di cui gestivo la piccola sede romana; prima ancora, fusione con la Codess Cultura della INCIPIT, la cooperativa di cui ero co-fondatrice e che ho co-gestito e poi gestito, dall’origine (1996) al 2004. Ora lavoro nel settore biblioteche della nostra area Centro-sud (abbiamo un Centro-nord e un Centro-sud) e collaboro con il nostro ufficio gare – ciò che mi permette peraltro di avere una panoramica costante e aggiornata sul mercato (pubblico e non solo) del settore. Nascendo medievista, avevo accarezzato il desiderio un po’ troppo ottimistico di poter vivere unicamente studiando la storia, lasciandolo piuttosto presto da parte dopo alcuni tentativi di dottorato, per percorrere invece poi l’iter di molti amanti del libro e del documento: scuole vaticane e specializzazioni. In particolare, insieme a coloro che furono poi in buona parte fondatori della INCIPIT, frequentai la scuola per “Conservatori di beni archivistici e librari della civiltà monastica” diretta magistralmente da Marco Palma e poi da Gabriella Braga. Da quella scuola, tanto unica quanto rara (e ormai purtroppo scomparsa), uscì il nostro gruppo, incoraggiato dai nostri maestri a fare l’esperienza dell’impresa, del costruire una realtà nostra con le nostre forze, mettendo in atto tutto quanto avevamo imparato e iniziato peraltro a praticare con le iniziative della Scuola – veri e propri lavori, che la Scuola impostava e avviava con noi e che noi svolgevamo affiancati e diretti dai nostri docenti. Appunto, un’esperienza unica. Ho vissuto allora anche quella “primavera dei concorsi” che nel 1999 il Ministero dei beni culturali bandì per tanti settori incluso il nostro, insieme ai miei compagni di specializzazione; decisi allora tuttavia che la strada imboccata era da tenere, perché il gusto di gestirsi un’iniziativa, e di vederla crescere mettendoci entusiasmo ed energie, veniva prima del timore di non procurarsi un impiego fisso. Impiego fisso che peraltro con il tempo e con tanto lavoro è poi arrivato, premio gradito di notevoli sforzi, insieme alla soddisfazione di rimanere fedeli ai propri intenti e interessi e agli entusiasmi e valori di fondo. Ora, è senz’altro vero che non tutti facciamo “da grandi” ciò che intendevamo e sognavamo di fare “da piccoli”; lo ho vissuto e lo vivo, così come i miei soci originari e compagni di studi specializzati. E gli entusiasmi possono scemare, non c’è dubbio. Ma non facciamo eccezione, capita a tutti e in ogni settore. Ed è vero anche che le difficoltà, in questo lavoro e settore e nel contesto economico attuale, sono molteplici e possono senz’altro a tratti scoraggiare, o comunque indurre a spendersi in tante e diverse attività parallele – anche diverse dalle nostre cui siamo affezionati – per poter stare a galla e andare avanti. Ma nonostante ciò mi sento di dire che se amiamo ciò che facciamo, e siamo consapevoli del motivo per cui abbiamo intrapreso simili corsi di studi, siamo in grado di restare in corsa; in autonomia se “resistiamo”, in collaborazione con aziende come la mia, quando ciò è possibile. Perché come noto ciò avviene, e anche con soddisfazione reciproca. Così come avviene che le aziende stesse favoriscano la circolazione e la condivisione delle risorse che hanno a disposizione, senza esserne gelose e dando possibilità di realizzarsi a tutti coloro che con esse collaborano. Anche questo è possibile. Elena Petroselli (laureata in Biblioteconomia e archivistica) Dopo aver ascoltato il punto di vista di chi il lavoro lo offre, in quanto bibliotecaria ancora precaria ma in via di stabilizzazione penso che il contributo maggiore che possa dare sia raccontare il mio percorso: non ha nulla di eccezionale, ma proprio per questo può servire a dare un’idea delle prospettive di un neolaureato in Biblioteconomia. Un mese prima di discutere la tesi magistrale ho inviato la mia candidatura per uno stage presso la Biblioteca della LUISS. Ciò che ha colpito durante il mio colloquio sono state soprattutto le competenze relazionali acquisite facendo la cassiera da IKEA: la capacità di trattare con clienti di ogni tipo, lingua, ed estrazione sociale, di saper affrontare emergenze, situazioni di forte stress e pressione, pesanti turni di lavoro, di inserirmi in un team di colleghi molto grande, diversificato e complesso nella sua gerarchia. Chi lo avrebbe mai detto? Anche lati più personali della mia vita sono stati apprezzati, come l’aver praticato danza classica a livello pre-agonistico per 13 anni: dimostra che so impormi una disciplina molto rigida, affrontare un duro lavoro, seguire una passione a prescindere dai sacrifici che comporta. Infine, dal punto di vista più prettamente bibliotecario, è piaciuto il mio interesse per il management nella tesi magistrale, più spendibile rispetto a una tesi di tipo storico in una moderna biblioteca universitaria. Quando il curriculum è ancora vuoto alla voce “esperienze professionali”, bisogna saper valorizzare il proprio percorso di vita: ogni aspetto può essere importante. La prima cosa da tenere in considerazione quando si cerca lavoro, poi, è che la maggior parte delle persone che vi assumeranno non hanno modo di valutare la differenza di un percorso formativo fatto in un determinato ateneo rispetto a un altro e in molti casi non hanno una formazione universitaria specifica in Biblioteconomia. Non bisogna perciò dare per scontato che chi leggerà il vostro CV sappia esattamente quali competenze avete acquisito con il vostro titolo di studio. Un altro punto fondamentale è che l’università prepara in generale sugli elementi che accomunano qualsiasi tipo di biblioteca, mentre cambia moltissimo ciò che dovrai fare e saper fare a seconda dell’istituzione e, anche all’interno della stessa istituzione, a seconda del settore della biblioteca in cui ti chiamano a operare. Il consiglio che posso dare in questo senso è quello di cercare di coniugare il più possibile specializzazione ed esperienze trasversali, soprattutto all’inizio. Dopo questa prima esperienza diretta in biblioteca ho lavorato presso istituzioni comunali, scolastiche e universitarie tra Roma e la Toscana. Un po’ per pura fortuna, trovandomi al posto giusto al momento giusto, ma soprattutto perché ho cercato in ogni luogo di lasciare dei piccoli “semi”, stringendo buoni rapporti con colleghi e direttori e ogni volta valorizzando le competenze specifiche acquisite, anche se non si può mai sapere quando questi semi germoglieranno: a volte mi hanno richiamato dopo anni. Molto considerato dal datore di lavoro è poi il fattore software: se già conosci l’applicativo usato, che sia per la circolazione o per la catalogazione, hai già una marcia in più, anche se effettivamente imparare a usare un nuovo software non richiede molto tempo. La strada è indubbiamente lunga e difficile. Come direbbe Edmond Dantes, tutto quello che possiamo fare per il momento è attendere e sperare. E magari anche interessarci e informarci per cercare di cambiare le cose. Ma soprattutto, essere consapevoli dei nostri diritti in quanto laureati e non accettare ogni proposta solo per aggiungere una voce al CV, perché questo svilirebbe la nostra professionalità e anche quella di tutti gli altri, portando al continuo ribasso delle condizioni contrattuali. Ciò che dovrebbe distinguere uno stage da un contratto di lavoro vero e proprio (per giustificare la minor retribuzione) è il fatto che agli stagisti venga fornita una formazione e un affiancamento, attraverso orari flessibili e una selezione che non richieda il possesso di competenze già altamente specialistiche. Non dovrebbero quindi farsi carico delle stesse responsabilità dei lavoratori di ruolo e non dovrebbero supplire a carenze di personale, non avendone gli stessi diritti e tutele. Ma nemmeno i contratti di lavoro sono tutti uguali, non tutti danno le garanzie, le tutele e il corrispettivo adeguati a una professione così importante e qualificata: per poter scegliere con cognizione di causa cosa accettare bisogna imparare a conoscere le caratteristiche dei contratti di stage, di collaborazione occasionale accessoria (voucher INPS), di prestazione d’opera intellettuale, di servizio civile, contratto Multiservizi oppure Federculture. Sapere è potere. Luca Lanzillo (dottorando in Scienze documentarie, linguistiche e letterarie) Sono convinto che sia fondamentale avere una formazione quanto più varia e ampia possibile: spunti dall’archivistica (attenzione al digitale, agli standard, ai formati) e dalle scienze sociali (ricerca qualitativa e quantitativa, bibliometria); attenzione alla progettazione (nozioni inerenti i finanziamenti locali ed europei, soprattutto tramite i canali regionali) e al fundraising, dato che sempre più risorse sono distribuite su basi “progettuali”; conoscenza e capacità d’uso di Wikipedia (come contributori attivi), la quale può offrire opportunità significative (ad es. corsi di information literacy nelle scuole: in tal senso non è necessaria la presenza di biblioteche fisiche, ma senz’altro di competenze bibliografico-biblioteconomiche). Sarebbe opportuno inoltre non fermarsi ai soli testi di esame, ma aggiornarsi costantemente sulle riviste di settore (anche straniere), sempre più ad accesso aperto, nelle quali passano tutte le novità in fatto di competenze e conoscenze sviluppate nelle nostre discipline. Come bibliotecario “a partita IVA”, vorrei sottolineare un aspetto. Si parla sempre tanto di bibliotecari come “professionisti intellettuali”, dimenticando che troppo spesso (in Italia) si dovrebbe essere anche “artigiani della conoscenza”: di frequente la scelta non è Sebina/Aleph, Unimarc/MARC21, Reicat/RDA ecc., ma più semplicemente Excel/Access, se non Office/LibreOffice. Quante realtà, soprattutto scolastiche, non possiedono neanche una rudimentale biblioteca? Magari hanno qualche risorsa economica che potrebbero spendere in tal senso e non ci si può certo tirare indietro perché non possono permettersi un OPAC o un PC con l’ultimo sistema operativo! Si dovrebbero saper sfruttare, ad esempio, le grandissime potenzialità di applicativi come Excel (che non serve per fare semplici somme algebriche o grafici a torta) per realizzare un basilare catalogo; si dovrebbe saper formattare un PC con hardware obsoleto, ridandogli vita con una distribuzione Linux leggera, fornendo così un punto di accesso alla rete, nonché un terminale per l’ascolto di musica, la visione di filmati, la scrittura di testi. Può essere l’occasione per gettare un seme, dal quale magari poi potrebbe scaturire un piccolo progetto di finanziamento che col tempo, chissà, potrebbe portare a una piccola biblioteca in grado di entrare anche in SBN con strumenti più “professionali”. Parafrasando una frase a me molto cara, direi: “quando il lavoro non c’è, inventalo!”. Vittorio Ponzani – Presidente AIB Lazio – ponzani(at)aib.it       Lucilla Less – Vicepresidente AIB Lazio e membro Osservatorio lavoro e professione AIB – lucilla_aib(at)archivibiblioteche.it   ","
 professione "
https://aibnotizie.aib.it/bibliotecari-orgogliosi/,Bibliotecari orgogliosi,,AIB Notizie,,23 Settembre 2014,,HTML,https://aibnotizie.aib.it/,,,,CC BY-SA 4.0,"  A Lecce il 4 ottobre inizia BiblioPride 2014 e prosegue in tutta la Puglia fino al 31. BiblioPride si svolge anche in tutta Italia sostenuto dalle sezioni regionali dell’AIB. Questo è il terzo anno, dopo Napoli e Firenze, che la nostra Associazione dedica energie e impegno alla Giornata Nazionale delle Biblioteche, ovvero a quelle che possiamo definire “giornate simbolo” dell’orgoglio di essere bibliotecario. Esaltando l’orgoglio del lavoro in biblioteca l’AIB vuole mettere in risalto anche quest’anno l’attualità della professione e il suo contributo decisivo a riempire di contenuti reali il ruolo sociale delle biblioteche. Il BiblioPride di quest’anno mette in campo decine e decine di iniziative in Puglia individuando alcuni temi peculiari che caratterizzano la vocazione welfaristica delle biblioteche nella società del 21. secolo, specie in presenza della grave crisi che attraversa oggi tutti i paesi del mondo occidentale. Ecco le tematiche sulle quali rifletteremo: l’integrazione musei/archivi/biblioteche, per sottolineare le importanti sinergie innovative che è possibile instaurare tra questi presìdi culturali; la tutela attiva dell’ambiente, un campo di attività delle biblioteche non ancora adeguatamente evidenziato ma di sempre più grande importanza, data la situazione di emergenza in cui versano i nostri territori e la Terra in generale; la valorizzazione delle reti di cooperazione bibliotecaria, da individuare come modelli indispensabili che apportano valore aggiunto per lo sviluppo dei nostri presidi culturali; le pratiche educational verso l’infanzia e l’adolescenza, perché si consolidi la certezza che l’impatto con la biblioteca fin dalla tenerissima età è un grande vantaggio per la crescita dei futuri cittadini; e ancora l’impiego appropriato dei beni comuni, al fine di sperimentare ogni possibilità di utilizzo, anche di grandi patrimoni dismessi, da destinare a presidi culturali e quindi a vantaggio della collettività; infine le buone pratiche di biblioteche funzionali sul piano architettonico, anche per ribadire, con forza, che le pubbliche amministrazioni sono tenute a sviluppare investimenti importanti per il benessere logistico dei bibliotecari e degli utenti delle biblioteche. Nella nostra Assemblea Generale dello scorso novembre a Roma, abbiamo convenuto sull’idea di caratterizzare il BiblioPride come il momento più importante di advocacy dei bibliotecari italiani e quindi come una iniziativa in cui i protagonisti non siamo solo noi professionisti ma soprattutto i fruitori delle biblioteche e quest’anno, come nelle edizioni precedenti, numerosi sono gli esponenti del mondo delle istituzioni che aderiscono attivamente e in modo convinto alla nostra iniziativa: a cominciare dalla Regione Puglia nelle sue due espressioni di Governo e Consiglio e, naturalmente, il comune di Lecce che ospita l’inaugurazione. Segnaliamo con piacere anche la grande sensibilità dimostrata per BiblioPride 2014 da gruppi di utenti e da numerosi esponenti del mondo della cultura e dello spettacolo. In ultimo non è senza significato che la terza edizione del BiblioPride si svolga in una Regione del Sud, con inaugurazione in una delle città che coraggiosamente si è candidata a Capitale Europea della Cultura per 2019, a significare l’impegno dell’AIB di portare all’attenzione di tutti gli squilibri territoriali che ancora persistono nel nostro Paese ma anche le grandi potenzialità che il Sud è in grado di esprimere. Per conoscere cosa accade a BiblioPride 2014 vi invitiamo a visitate il sito: www.bibliopride.it    di Maria Abenante – abenante(at)aib.it – Vicepresidente Nazionale AIB ","
"
https://aibnotizie.aib.it/bibliotecaria-in-australia/,Bibliotecaria in Australia,,AIB Notizie,,26 Giugno 2023,,HTML,https://aibnotizie.aib.it/,,,,CC BY-SA 4.0," Laura Chiaudrero e’ una bibliotecaria italiana che lavora in Australia in una biblioteca di un istituto pubblico professionale nello stato del Queensland. In una breve intervista cerchiamo di capire come svolge il suo lavoro e come funziona la professione nel paese dei canguri. Durante la nostra chiacchierata ti ho chiesto di raccontarmi del tuo ruolo e della tua quotidianità, sia nei rapporti con i colleghi che con gli utenti. Lavoro come Information Service Officer (or Library Technician) per l’organizzazione TAFE Queensland (https://tafeqld.edu.au/). Il TAFE (Technical and Further Education) e’ un’organizzazione parastatale dedita alla formazione professionale. TAFE Queensland vanta quasi 50 Campus sparsi per tutto lo Stato,  dai più piccoli ai più grandi, dalle zone più remote come Mt Isa al bellissimo campus di South Bank a Brisbane. 20 di questi campus hanno un biblioteca interna, dove lavorano circa sessanta persone, delle quali un terzo concentrato sulla Città di Brisbane. Le risorse disponibili nelle biblioteche sono principalmente  relative ai corsi erogati in quel campus o in quell’area. Vivo e lavoro in Sunshine Coast, un’area sulla costa a nord di Brisbane. Da poco più di due anni lavoro per TAFE Queensland appunto e nello specifico per TQLN TAFE Queensland Library Network (https://library.tafeqld.edu.au) tra i campus di Mooloolaba e Nambour. Gli utenti principali delle biblioteche del TAFE sono studenti e insegnanti che si rivolgono a noi per un supporto nel localizzare risorse, ricerche, aiuto con gli assessments e sempre maggiormente per un supporto tecnico. Gli anni del Covid hanno molto cambiato il modo di erogare lezioni ed i corsi online o misti sono in gran crescita. Spesso gli studenti non hanno mai utilizzato Zoom, oppure non hanno mai creato una presentazione in power point o chiedono aiuto per accedere ad un ebook, entrare in un database o resettare la loro password di accesso al Portale della Scuola. Accogliamo le classi ad inizio corso con un library tour, che l’insegnante prenota a sua discrezione, dove spieghiamo loro come accedere ai vari sistemi e come usare al meglio i servizi offerti dalla biblioteca. Come Library Staff visitiamo regolarmente il Sunshine Coast University Hospital la cui biblioteca e’ divisa tra il TAFE appunto e le due università che offrono la laurea infermieristica.   L’ospedale ha il suo staff all’interno della library che assiste principalmente il personale medico ed infermieristico oltre che gli studenti. Noi oltre a verificare la qualità e posizione delle nostre risorse siamo lì a sostegno degli insegnanti e degli studenti del TAFE. Il diploma in Nursing ad esempio richiede grande uso di database e risorse ed è molto rigido sulla reference.  Quali sono i servizi e quali i più utilizzati, compresi gli strumenti che adottate per capire quali sono le esigenze dell’utenza. Come anticipato nella precedente risposta, il supporto tecnologico al momento copre più della meta’ del mio lavoro. Gli aspetti sono svariati, così come i mezzi ma si tratta sempre di supportare l’utente e metterlo in condizioni di accedere ad un servizio offerto. Ci alterniamo in un servizio online centralizzato chiamato LIVE CHAT, dove chiunque puo’ accedere dal nostro sito web e chiedere supporto o informazioni relative alla biblioteca. In questo periodo di esami e chiusure corsi la richiesta maggiore consiste nell’aiuto per finire e consegnare gli assessment ed il controllo delle reference.  Gli utenti del TAFE Queensland variano da ragazzi di sedici anni che scelgono di studiare una materia tecnica durante gli ultimi anni di superiori a studenti che si specializzano in Design, Infermieristica o Meccanica o si preparano per l’università. Il pubblico non e’ vario quanto in una public library ma e’ comunque un range molto ampio sia nella richiesta di supporto sia nell’erogazione dello stesso. Analfabetismo, dislessia e numerosi altri aspetti possono influire in maniera importante nella relazione con l’utente e richiedono una buona dose di pazienza e l’amore per questo lavoro. E’ parte del nostro lavoro registrare tutto quello che facciamo, in modo da avere dati e statistiche che possano essere analizzati dal management. Lavoriamo a stretto contatto con gli insegnanti per capire le loro esigenze e come meglio supportare gli studenti, sia attraverso il PLC (Professional Learning Communities) riunioni aperte a tutti gli insegnati di una certa materia ed il Learning Librarian di quella materia, che attraverso il lavoro quotidiano sul campus di appartenenza.   CRE8 – Creative courses event (Like Photography, Fashion, Visual Art) – Mooloolaba Campus Reconciliation Display – Nambour Campus Library Orientation – Mooloolaba Campus Library Lovers Display – Mooloolaba Campus Cookery Display – Mooloolaba Campus Mooloolaba campus Library Mooloolaba campus Library   Quali sono i passaggi per esercitare questo lavoro in Australia, come gli enti pubblici e privati reclutano personale e in che modo ci si aggiorna (se è obbligatorio o meno e se si cosa occorre fare). In Australia, ALIA Australian Library and Information Association  https://www.alia.org.au/ setta gli standard per il settore. Per lavorare in una biblioteca si dovrebbe possedere come minimo livello un certificate III in Library and Information Service dove si lavora come junior o personale che ha un’idea delle attivita’ di una biblioteca ma richiede supporto di persone più esperte per eseguire il lavoro. C’e’ poi il Certificato IV ed il Diploma in Library ed Information Service. Il Diploma qualifica come Library Technician or Information Service Officer. Questi sono tutti corsi professionali ed in Queensland esclusivamente erogati dal TAFE Queensland. Inoltre essendo quasi tutte le library in qualche modo legate al governo, non e’ possible accedere a questi lavori se non si ha la PR (Residenza Permanente) o la cittadinanza. Se si vuole diventare Librarian o Bibliotecari qualificati, si necessita di una laurea. Qui il primo step e’ il Bachelor in Information Service Study. Se si possiede una qualsiasi altra laurea, si puo’ considerare un Master in Library e si diventa comunque Librarian qualificati. Diverso è per gli insegnanti,  i teacher Librarian, sono insegnanti della scuola dell’obbligo (6/15 anni) che conseguono un master o una specializzazione in librarianship. Una persona che non ha una qualifica come insegnante non potrebbe rivestire questa posizione. Queste sono le regole stabilite da ALIA, ma ci sono molte persone che lavorano in biblioteca da anni e non hanno mai ottenuto una qualifica, come spesso le school libraries sono gestite da insegnanti che non hanno una formazione professionale in ambito bibliotecario. Ad oggi sempre più attenzione e’ rivolta al customer service ed alla tecnologia. Nel mio caso specifico, delle 60 persone che lavorano per TQLN un terzo sono bibliotecari qualificati, più di un terzo sono ISO Information Service Officer mentre alcuni sono in una posizione amministrativa chiamata Library Support Officer. Non sono tecnici ma amministrativi. Tutti gli enti pubblici qui investono molto in formazione chiamata Professional Development. Ogni anno ci sono corsi obbligatori e corsi a scelta a cui tutti devono partecipare. E’ parte del budget di ogni stato/governo/comune garantire una squadra preparata e efficiente. Questo non solo sull’aspetto tecnico, molti corsi al momento sono incentrati sull AI (chat Gbp and so on) ma anche su stereotipi, minoranze, una library aperta a tutti o come affrontare situazioni di crisi o pericolo (qui per esempio la natura e’ un po’ estrema quindi spesso si hanno paesi alluvionati o incendi molto grandi). Le biblioteche non si sostituiscono agli enti di soccorso, ma sono un punto di riferimento per i cittadini. La tendenza al momento e’ abbandonare la catalogazione e le parti più tecniche del mestiere ed essere sempre più al servizio dei cittadini. Molte (o quasi tutte le library pubbliche) offrono servizio di supporto per la tecnologia, a volte solo per anziani o solo per certi prodotti o più generici. Sono servizi gestiti dalle biblioteche ma svolti da volontari. Lo stesso vale per i percorsi di literacy o il supporto a persone anziane o case di cura, l’organizzazione e’ gestita dal personale delle biblioteche ma a consegnare i libri sono volontari.  Non posso non sottoporti una domanda personale: perché e come hai iniziato questa professione? Mi sono innamorata delle biblioteche in inghilterra. Ho vissuto lì quando avevo vent’anni, il mio inglese era poco o nullo e qualcuno mi consigliò la biblioteca di Brighton, dove vivevo. Era un posto sicuro, protetto, dove ci si sente meno soli e si può fare qualcosa o fare finta di farlo. Non esiste un posto come la biblioteca. L’anno successivo mi sono trasferita a Londra, in un quartiere piuttosto povero chiamato Peakaham ed il council aveva appena concluso la costruzione di una bellissima biblioteca futurista. Mi sembró una stranezza, ma la frequentai molto. Facevano incontri per praticare l’inglese, affittavano dvd (o forse videocassette?!), i ragazzi giocavano persino ai videogiochi. Insomma, presi in mano il mio primo libro per bambini in inglese. Il personale era particolarmente attento e tanti ragazzi passavano il tempo li invece che per la strada. Quando sono tornata in italia mi sono molto affezionata ad una biblioteca civica Alberto Geisser di Torino, rendendomi conto che molta accoglienza ed iniziative sono presenti anche in italia. Sono ormai dieci anni che vivo in Australia, ed anche qui ho usufruito molto delle biblioteche pubbliche. Il modello e’ molto simile a quello anglosassone ovviamente, i servizi offerti alla comunità sono vari e molti di questi ludici, ma questo permette alle strutture di essere molto frequentate. Dopo vent’anni in altri settori ho pensato valesse la pena provare ad iniziare una carriera in biblioteca, visto che mi piacciono così tanto. Mi sono inscritta al Diploma per diventare Library Technician. Non sapevo se il progetto sarebbe riuscito o se il lavoro in se mi sarebbe piaciuto, ho sempre svolto mansioni molto più commerciali nella mia vita lavorativa. A distanza di due anni posso dire che e’ stata una scelta premiante. Ho imparato molto, il lavoro mi da grandi soddisfazioni e spero di crescere in questo settore negli anni a venire.  Laura Chiaudrero, TAFE Queensland Australia – laurachiau[at]gmail.com Intervista di Agnese Cargini, Associazione italiana biblioteche  ","
 professione "
https://aibnotizie.aib.it/biblioteche-dellemilia-romagna-e-agenda-2030-lindagine-aib/,Biblioteche dell’Emilia-Romagna e Agenda 2030: l’indagine AIB,,AIB Notizie,,8 Aprile 2021,,HTML,https://aibnotizie.aib.it/,,,,CC BY-SA 4.0," Il 31 marzo si è svolto, in streaming sul canale You Tube AIB e sulla pagina Facebook, il webinar Biblioteche dell’Emilia-Romagna e Agenda 2030: l’indagine AIB, organizzato dalla Sezione Emilia-Romagna, con il patrocinio di ASVIS (Alleanza Italiana per lo Sviluppo Sostenibile). L’incontro, che aveva lo scopo di presentare i risultati dell’indagine svolta dalla Sezione Emilia-Romagna sulle biblioteche della Regione, in merito al tema dello sviluppo sostenibile, è stato introdotto e coordinato dalla Presidente regionale Roberta Turricchia, la quale ha ricordato come, dopo il Convegno di Firenze del 2016, l’AIB ha dedicato allo Sviluppo Sostenibile un gruppo di lavoro dal 2018 e dal 2020 uno specifico Osservatorio (OBISS), attualmente coordinato da Giovanni Bergamin. Quest’ultimo, nel suo intervento, Cosa può fare l’Osservatorio (e cosa sta facendo), ha ricordato come AIB si riconosca pienamente nelle posizioni dell’IFLA su Agenda 2030 e come sia uno degli oltre 200 enti ed associazioni che fanno parte di ASVIS (Alleanza impegnata per far crescere nella società italiana la consapevolezza dell’importanza dell’Agenda 2030). L’OBISS ha referenti in ogni sezione regionale (che per l’Emilia-Romagna è Adriano Bertolini) e si avvale della consulenza in qualità di esperti di Chiara Faggiolani, Cristina Gioia, Paola Maddaluno e Rossana Morriello. Bergamin ha ricordato l’attività svolta in questi anni, in particolare la collaborazione a livello internazionale, oltre che con IFLA, con EBLIDA e ENSULIB e le varie direzioni di lavoro future, in particolare previste dopo l’auspicata fine della pandemia, aventi come punto di partenza le Osservazioni AIB al Piano Nazionale di Ripresa e Resilienza (PNRR). Chiara Faggiolani (Identità e posizionamento delle biblioteche: la sfida dello sviluppo sostenibile) ha preso le mosse da un’altra indagine quella della Biblioteca per sé, promossa dalla Rete delle reti che ha indagato sul ruolo che le biblioteche pubbliche hanno nella vita delle persone. Fondamentali, tra gli altri, i temi della a) prossimità (meno di 15 minuti per raggiungere la biblioteca, strettamente legato ai dibattito sulla riprogettazione urbana e alle esperienze di Parigi, Barcellona, Milano; b) crescita culturale; c) istruzione di qualità; d) centralità della donna. E’ poi stata la volta di Adriano Bertolini, membro dell’Esecutivo Regionale, (Una prospettiva aerea sull’indagine: genesi, prime impressioni, orizzonti futuri), che ha dato un primo resoconto dei risultati raggiunti con la somministrazione del questionario sull’Agenda 2030 e lo sviluppo sostenibile. In particolare si è soffermato sulla genesi del questionario durante la crisi pandemica e sulla natura di “racconto di racconto” che assume il tentativo di sintetizzare i dati che emergono dal questionario. Delle 1031 biblioteche contattate, 74 hanno risposto di avere realizzato o stare realizzando iniziative relative allo sviluppo sostenibile e hanno complessivamente presentato 90 progetti. Ma più che i dati a Bertolini interessano l’aspetto teorico e sociologico dell’Agenda 2030. Il quadro ricavabile dai racconti è quello di un’aumentata consapevolezza e sensibilità e di una particolare attenzione ai giovani, che Bertolini sintetizza nella formula “vocazione scolastica pedagogico-libertaria” delle biblioteche e dei bibliotecari. Molto interessante anche il Glossario di 50 lemmi, da lui elaborato, proposto come strumento a latere, facoltativo del questionario, considerato un “segnapassi per le storie e i racconti”. Letizia Vagli, Laureata alla Sapienza, si è soffermata su di una serie di esperienze specifiche (Le biblioteche universitarie e lo sviluppo sostenibile: il caso dell’Emilia-Romagna attraverso il racconto dei protagonisti). Mediante la tecnica dell’intervista semistrutturata, vien fatto risaltare un quadro che vede una certa problematicità per gli atenei a coinvolgere le biblioteche in progetti riguardanti lo sviluppo sostenibile. Emerge in sostanza, pur in presenza di eccezioni, il problema della visione del ruolo delle biblioteche da parte dei decisori (ma questo è un aspetto che merita di essere indagato di più) e di una certa fragilità della consapevolezza dei bibliotecari. Elemento positivo emergente è invece quello relativo all’insistenza sulla positività della formazione dei bibliotecari stessi. Ha chiuso la serie degli interventi Anna Bernabé, anche lei del CER dell’E.-R., (Le iniziative collegate ad Agenda 2030 attuate e in programma nelle biblioteche dell’Emilia-Romagna: il questionario e un primo sguardo alle risposte). Raccontando come si è svolta l’iniziativa, Bernabé ha chiarito che l’ispirazione è venuta da Library Map of the World di IFLA ed ha visto come primo step un test effettuato nel novembre 2020 in sei biblioteche (quattro pubbliche, una specializzata ed una universitaria). Si è poi passati alla somministrazione del questionario (17 dicembre 2020-31 gennaio 2021). Le biblioteche rispondenti hanno presentato in tutto 90 iniziative, quasi la metà delle quali rivolte ad un pubblico giovanile, molte anche incentrate sul tema dell’ambiente. I partecipanti hanno valutato in maggioranza (51%) che l’iniziativa ha raggiunto in parte gli obiettivi, mentre  per il 45% lo ha raggiunto completamente e solo il 4% ha giudicato che gli obiettivi non sono stati raggiunti. Il webinar si è concluso con la presentazione, da parte delle responsabili, di cinque iniziative considerate le più interessanti, anche alla luce dei 17 goals proposti dall’Agenda 2030:1) Scuola di paesaggio “E. Sereni”, Gabriella Bonini, Biblioteca Archivio “Emilio Sereni”- Istituto “Alcide Cervi” di  Gattatico (RE).2) Corso base di economia e finanza, Luciana Cumino, Biblioteca “F. Trisi” di Lugo (RA)3) A piè di pagina, Francesca Fornaciari, Comune di Sorbolo Mezzani (PR).4) Bambini e bambole. Letture sui diritti dei bambini e delle bambine, le infanzie negate, Federica Veronesi, Biblioteca Ragazzi di San Pietro in Casale (BO).5) Mostra d’illustrazione di graphic journalism, Wally Panizzolo, Casa Niccolini, Biblioteche e archivi Comune di Ferrara.La Sezione Emilia-Romagna è impegnata, naturalmente in piena sintonia con l’OBISS, a proseguire il lavoro intrapreso sulla promozione dell’Agenda 2030.Lorenzo Baldacchini ","
 Agenda 2030 "
https://aibnotizie.aib.it/biblioteche-in-movimento-xxxii-giornata-delle-biblioteche-lombarde/,Biblioteche in movimento: XXXII giornata delle biblioteche lombarde,,AIB Notizie,,22 Aprile 2024,,HTML,https://aibnotizie.aib.it/,,,,CC BY-SA 4.0," Sabato 13 aprile 2024 si è svolta la XXXII giornata delle biblioteche lombarde, come di consueto ospitata presso la sede della Società Umanitaria di Milano. Il tema di quest’anno, individuato tramite un call to action lanciata alle biblioteche e ai sistemi bibliotecari lombardi di pubblica lettura e universitari dal CER Lombardia si è incentrato sulle biblioteche in movimento che ha visto l’esposizione di progetti innovativi intrapresi dalle biblioteche lombarde di diversa tipologia e area geografica. La parola è stata lasciata interamente ai bibliotecari, che hanno avuto la possibilità non solo di far conoscere le loro attività, ma anche di condividere iniziative, buone pratiche e suggestioni rispetto al loro lavoro quotidiano. Dopo i saluti iniziali della presidente Cristina Gioia, hanno coordinato gli interventi Chiara di Carlo e Marco Giuseppe Palladino, membri del CER. Giuseppe Bartorilla, responsabile della biblioteca per ragazzi di Rozzano ha “aperto i giochi” presentando il primo intervento dedicato al progetto Holden stories. un portale tra biblioteche e adolescenti. Adolescenti e biblioteche hanno trovato a oggi una loro strada comune? Bibliotecarie e bibliotecari sono effettivamente attrezzati con adeguati spazi, strumenti e competenze per accogliere e riconoscere un pubblico che è in realtà “tanti pubblici”, con bisogni narrativi e culturali complessi? Holden Stories è un hub online, che intende far emergere progetti e buone pratiche, connettendo all’interno di un reticolo di storie condivise, bibliotecari e promotori della lettura e della cultura, che quotidianamente si confrontano con quei pubblici con targhet compreso tra i gli 11 e i 20 anni all’interno dei servizi bibliotecari pubblici e scolastici offerti. Con l’obiettivo di dare voce e forma a quella comunità di lettori e lettrici, spesso un po’ ai margini, che trattano letture che attraversano non solo libri, ma anche musica, giochi, fumetti, lingue, poesia, voce, cinema, serie televisive. Il secondo contributo ha visto protagonisti i colleghi del Sistema Bibliotecario di Milano, Ivette Amidani, Chiara Salvioni e Luca Lissoni che ci hanno introdotto all’interno del mondo delle escape room con #Biblioingioco – Dai boardgames all’escape room: le biblioteche di Milano hanno voglia di giocare! Il racconto di una vera e propria caccia al tesoro che può essere risolta esclusivamente visitando il maggior numero possibile di biblioteche; un’escape room che è completamente contenuta in un trolley e che sfida gli utenti a cercare, tra libri, scaffali e altri oggetti misteriosi, un documento smarrito che potrebbe salvare Milano; pomeriggi nei quali le biblioteche si riempiono di tabelloni e pedine grazie ai giochi da tavolo, oppure di storie e avventure grazie ai giochi di ruolo. Le biblioteche di Milano hanno voglia di giocare! Per queste occasioni è nato un gruppo di bibliotecarie e bibliotecari che non vede l’ora di accontentarle! Con il terzo contributo ci spostiamo nel mondo delle biblioteche accademiche, rappresentato per la giornata da Michela Moratto dell’Università degli studi di Pavia. Il Sistema Bibliotecario pavese (SiBA) ha avviato dall’inizio del 2024 una riorganizzazione e revisione organica dell’offerta formativa rivolta ai propri utenti con l’intento di consentire loro di affrontare in modo sempre più consapevole il percorso di ricerca bibliografica funzionale ai propri studi e alle proprie ricerche. È stato attivato l’utilizzo della piattaforma di e-learning Kiro per mettere a disposizione degli utenti il materiale di supporto all’Information Literacy sotto specie di linee guida per la ricerca e la stesura della tesi. L’intento del SiBA è quello di offrire agli utenti il maggior numero possibile di materiali fruibili da remoto e in qualsiasi momento sia dal proprio portale web sia dalla piattaforma di e-learning. Con la quarta esperienza siamo stati introdotti in provincia di Brescia. Marina Bolognino della biblioteca di Paratico con il contributo Leggere Opportunità: percorsi di lettura per bambini diversamente uguali ci ha raccontato dell’origine del progetto nato dalla volontà di promuovere la lettura inclusiva e la prossimità con chi ha minori e diverse abilità, nonché di rafforzare l’idea della biblioteca come luogo e servizio di tutta la comunità. L’intervento ha illustrato quali sono stati gli strumenti operativi messi in campo, a partire da uno scaffale tematico collocato in biblioteca sempre aggiornato, una mostra di libri e materiali del Sistema bibliotecario Ovest Bresciano, un laboratorio di lettura per i più piccoli e per finire con un laboratorio di creazione del libro tattile. Dopo un caffè negli splendidi chiostri della Società Umanitaria, sotto i rigogliosi glicini in fiore, in cui il CER Lombardia ha condiviso con i soci affezionati alla sezione, Antonio Bechelli, Loredana Vaccani, Ornella Foglieni molte idee per le prossime iniziative e raccolto suggestioni su progetti da realizzare nel prossimo futuro, la giornata è proseguita con il racconto di Eleonora Restelli della biblioteca comunale di Roverbella in provincia di Mantova, dal titolo Filòs: Intrecciando relazioni di comunità in Biblioteca. Il progetto “Filòs rappresenta un’iniziativa inclusiva promossa dalla Biblioteca in collaborazione con i servizi sociali del Comune. Il termine “Filòs”, derivato dal dialetto locale che significa “filare”, “intrecciare”, evoca l’antica usanza di condividere momenti di lavoro manuale nella comunità. Il progetto mira a preservare e promuovere tradizioni artigianali come la maglia e l’uncinetto, offrendo un luogo di aggregazione e scambio culturale per persone di tutte le età e provenienze culturali. Gli incontri settimanali offrono ai partecipanti l’opportunità di condividere conoscenze, scambiare esperienze e socializzare mentre si dedicano a lavori manuali. Grazie al coinvolgimento attivo della comunità e alla flessibilità del progetto, sono stati raggiunti importanti obiettivi di inclusione sociale e promozione del benessere emotivo. Chiara Milani e Ilaria Mozzi ci hanno portato a Como e precisamente nella biblioteca Paolo Borsellino. Il loro contributo Un vulcano, due Plinii, tre biblioteche. Giochiamo con la storia! ci narra diuna scatola magica, un racconto illustrato, immagini ed echi di un libro antico, un tuffo nel passato tra storia, scienza e… biblioteca! In occasione del Bimillenario Pliniano, anniversario della nascita di Plinio il Vecchio, è arrivato un progetto unico per far conoscere la figura di Plinio e la sua più celebre opera, la Naturalis Historia ai più giovani, alle loro famiglie, a insegnanti e bibliotecari. Perché (ri)scoprire la storia è un gioco che coinvolge tutti! L’esperienza della biblioteca civica di Cermenate, in provincia di Como, ha concluso la mattinata densissima di spunti e condivisioni di esperienze. Valeria Sangiorgio e Ilaria Bigelli con il contributo Tanti modi per far parlare un libro di sé ci hanno raccontato come ridurre le distanze tra il cittadino e le risorse fisiche della biblioteca: il buon Ranganathan ci aveva proprio visto lungo! Per promuovere il patrimonio documentale, i bibliotecari hanno realizzato l’iniziativa “Librolotteria di Natale 2023”. L’intervento ha ripercorso le tappe del progetto e tutte le azioni messe in campo per raggiungere i non utenti o i lettori non abituali, adulti ma anche giovani e giovanissimi. La giornata si è conclusa con i saluti e i ringraziamenti di Laura Ballestra, presidente nazionale AIB e la promessa di far tesoro di queste interessanti iniziative e spunti per realizzare futuri progetti in biblioteca. Roberta Moro Vicepresidente CER Lombardia  ","
 Condivisione di esperienze;, Giornata biblioteche lombarde "
https://aibnotizie.aib.it/biblioteche-scolastiche-e-anno-europeo-delle-competenze-tra-formazione-permanente-e-creativita/,Biblioteche scolastiche e anno europeo delle competenze: tra formazione permanente e creatività,,AIB Notizie,,9 Ottobre 2023,,HTML,https://aibnotizie.aib.it/,,,,CC BY-SA 4.0," La Seconda giornata delle biblioteche scolastiche lombarde La sezione Lombardia dell’Associazione Italiana Biblioteche organizza per sabato 28 ottobre una giornata interamente dedicata alle biblioteche scolastiche in collaborazione con l’Università Cattolica del Sacro Cuore e l’ISS Gonzaga di Castiglione delle Stiviere (Mantova) – Scuola Polo per le biblioteche scolastiche della Lombardia. Questo secondo appuntamento, curato da Cristina Gioia, Roberta Moro e Giorgia La Licata del CER lombardo, si terrà in presenza presso la sede dell’Università Cattolica di Milano.  Il Convegno, le biblioteche scolastiche nell’anno europeo delle competenze: tra formazione permanente e creatività, intende inserirsi all’interno del mese internazionale delle biblioteche scolastiche ISLM e porre al centro il ruolo delle competenze di bibliotecari e insegnanti proprio nell’anno europeo delle competenze.  E’ prevista una sessione mattutina in cui il professor Edoardo Barbieri dell’Università Cattolica e Cristina Gioia, Presidente AIB Lombardia porteranno i saluti istituzionali e daranno il via alla successiva sessione di interventi. Bruno Cavallarin, Istituto ISS “F. Gonzaga” di Castiglione delle Stiviere – MN – Scuola Polo Biblioteche Scolastiche Lombardia, porterà all’attenzione di bibliotecari, docenti, dirigenti scolastici, e studenti un contributo sul tema della formazione intrapresa dalla rete di biblioteche scolastiche lombarde, declinandone il percorso, gli esiti e le aspettative. Interverrà la Presidente nazionale dell’Associazione Italiana Biblioteche e membro di IFLA Reference e Information Section, Laura Ballestra, sul tema delle competenze informative in biblioteca. Luisa Marquardt, Università Roma Tre, AIB CNBS, e IFLA Scool Libraries, si concentrerà sul tema delle competenze e della creatività offrendo spunti di riflessione e proposte. La mattinata si chiuderà con l’intervento di Licia Cianfriglia, dell’Associazione Nazionale dirigenti scolastici e alte professionalità della scuola con un contributo sul ruolo dei dirigenti scolastici nella valorizzazione delle biblioteche scolastiche e un’apertura  sugli sguardi futuri. Coordinano la ricca sessione di interventi del mattino Roberta Moro, Vicepresidente AIB Lombardia e Giorgia La Licata referente per le biblioteche scolastiche di AIB Lombardia. La sessione pomeridiana, concentrata sulla presentazione delle “buone pratiche”, sarà coordinata da Bruno Cavallarin e prevede interventi dell’ Equipe Formativa Territoriale USR rappresentata da Mauro Bertola e Raffaele Nardella. Seguono l’intervento del centro di documentazione specializzato nel patrimonio librario per bambini e ragazzi dell’Ufficio Biblioteche della Provincia di Brescia, la Vestrina e la presentazione della tesi di laurea di Francesca Affer La biblioteca scolastica: funzioni, storia ed esperienze didattiche: Il caso della Lombardia”. La sessione pomeridiana proseguirà col contributo di Ombretta Cosentino e Clementina Gabanelli, IIS Mario Rigoni Stern di Bergamo, sul Convegno su Beppe Fenoglio I 100 anni del Partigiano Johnny. Verrà esposto inoltre Classicamente, un progetto di collaborazione internazionale tra l’Istituto “Gonzaga” di Castiglione delle Stiviere e il coro  Gonzaga University Chamber Choir di Spokane (Washington, USA) diretto da Meg Stohlman. Chiuderà la sessione pomeridiana Stefano Rinaldi, dirigente della Rete Bibliotecaria Bergamasca con un intervento su MLOL Scuola Bergamo, un progetto della RBBG. Cristina Gioia, Roberta Moro, Giorgia La Licata, CER Lombardia  ","
 AIB Formazione, Anno europeo delle competenze, biblioteche scolastiche "
https://aibnotizie.aib.it/biblioteche-scolastiche/,"Biblioteche scolastiche per un apprendimento significativo? No, grazie!",,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0," Pur estremizzando, può condensarsi così, come indicato nel titolo di questo articolo, il senso del comma 13 dell’art. 14 del D.L. 95/2012 per la revisione della spesa pubblica. Il corrente anno scolastico 2012-2013 è infatti appena cominciato all’insegna dellincertezza più totale per le biblioteche scolastiche o, meglio, della certezza che, qualora il decreto in questione diventi operativo, i docenti bibliotecari che finora le hanno curate dovranno trasferirsi al settore amministrativo e operare in una sede e/o in un settore della pubblica amministrazione diversi. Il citato comma dispone per il personale docente utilizzato in compiti diversi dall’insegnamento (circa 3500 persone) il passaggio nei ruoli del personale amministrativo, tecnico e ausiliario con la qualifica di assistente amministrativo o tecnico. Si tratta di un passaggio che porterebbe con sé demansionamento e dequalificazione: da un lavoro di tipo pedagogico e culturale (di 7° livello) che prevede un buon grado di autonomia e responsabilità, a uno di tipo amministrativo, con mansioni sostanzialmente esecutive di 4° livello. L’immissione nei ruoli ATA è prevista su tutti i posti vacanti e disponibili nella segreteria della scuola, nella provincia di appartenenza o, a richiesta dell’interessato/a, in altra provincia. Con l’attuazione del comma 13, in definitiva, si afferma pericolosamente la predominanza del “posto” sul “lavoro”. Agli addetti alle biblioteche non viene più garantito il lavoro che hanno svolto per un arco di tempo anche molto lungo, acquisendo e affinando competenze spesso notevoli. Il lavoro di biblioteca, di punto in bianco, è ritenuto superfluo, anzi negativo. Il numero dei docenti idonei ad altri compiti incide infatti sul rapporto complessivo studenti/docenti: per esempio, la media OCSE 2011 era di 16 allievi di scuola primaria per insegnante, mentre per l’Italia il rapporto si è attestato a meno di 11 a 1 (fonte OECD, 2011, Education at a glance 2011: OECD Indicators) e poco più di 11 nel 2012 (fonte OECD, 2012, Education at a glance 2012: OECD Indicators). Al risparmio che si intende ottenere con il D.L. 95, si aggiunge perciò pure la ragione del riequilibrio di tale rapporto. Perché, invece, il comma 13, almeno per ciò che concerne la sua applicazione al settore biblioteche scolastiche, andrebbe rivisto? Prima di tutto perché porta alla chiusura delle biblioteche scolastiche e toglie, laddove esistente, un significativo punto di riferimento e di raccordo della progettualità didattica. Veicola inoltre l’idea che i servizi della biblioteca scolastica alla propria comunità scolastica siano inutili, idea a cui peraltro già contribuiscono efficacemente quanti vedono in internet l’unica o la prevalente fonte di informazioni e non avvertono la necessità di spazi, collezioni (anche digitali), personale appositamente dedicati. Veicola sia del tutto accessorio il docente bibliotecario che, nel tempo, ha saputo costruirsi una nuova identità professionale sul campo, attraverso programmi e progetti ministeriali, iniziative promosse da enti locali, o specializzandosi, a proprie spese, attraverso master e corsi di perfezionamento. Ciò vanifica di fatto l’investimento di denaro fatto per la loro formazione quali bibliotecari documentalisti: una buona parte del personale, sia i docenti (idonei e “inidonei”) sia i non docenti (ex bibliotecari provinciali e personale ATA), si è infatti specializzato in corsi post lauream, master ecc. e ha curato costantemente la propria formazione o l’aggiornamento, pagando di tasca propria le relative tasse di iscrizione e i materiali; altrettanto dicasi per la formazione assicurata nell’ambito dei vari progetti ministeriali nel settore. Tra i tanti “A scuola di biblioteca” 1995-97, PSBS 1999-2001, “Biblioscuole” 2003-2009 (il sito, pur contenente materiale di proprietà del MIUR e delle scuole, è stato purtroppo chiuso di recente dal Cineca), “Amico Libro 2007-2009” e il corrente “Bibliorete21”. Formazione che ha comportato un impiego, spesso davvero cospicuo, di denaro pubblico. Tutto ciò, alla luce di quanto sta avvenendo si rivela soltanto una spesa e non, appunto, un saggio investimento sul futuro quale dovrebbe invece essere in una società che voglia dirsi civile e democratica. Nonostante i vari progetti istituzionali di promozione della lettura e della biblioteca appena menzionati, il provvedimento è purtroppo in linea con quanto già accaduto negli scorsi anni, che può essere così sintetizzato: vanificazione dell’ordinanza ministeriale 282 sulla figura del docente documentalista; “dismissione” dal 1° gennaio 2000 dei bibliotecari provinciali impiegati a scuola e loro inquadramento come ATA (L. 194/1999); azzeramento delle ore a disposizione dei docenti i quali, avendo orario pieno di cattedra, non possono dedicare nemmeno un’ora alla biblioteca (in precedenza il patchwork delle disponibilità, laddove sapientemente coordinato, consentiva di coprire e garantire un orario abbastanza ampio di apertura) e, ora, amaramente, con il D.L. 95/2012, cancellazione degli “inidonei”, senza alcuna valutazione delle effettive competenze e qualità del servizio erogato. Alla fine, si può leggere una sorta di insistente accanimento contro il servizio bibliotecario nella scuola che è invece fondamentale per garantire l’accesso alle informazioni, realizzare il curricolo mediante una didattica innovativa, educare all’apprezzamento della lettura, delle letterature e degli altri prodotti creativi dell’ingegno, formare al pluralismo, allo spirito critico e alla creatività, dare gli strumenti teorici e pratici utili non soltanto per la ricerca e luso ma anche per la produzione originale di informazioni. D’altra parte si difende ciò che si conosce e ama: accade perciò che le scuole prive di biblioteca ne ignorino la capacità di vivificazione della didattica e di raccordo con il territorio e difficilmente facciano sentire la propria voce. Lezioni in aula, libri di testo e navigazioni in rete sono ritenuti all’occorrenza più che sufficienti, mentre le richieste avanzate dai docenti bibliotecari sono all’occorrenza percepite più come rivendicazioni corporative e non, come dovrebbe essere, una battaglia per la scuola, offrendo la biblioteca scolastica-centro di informazione e documentazione l’opportunità straordinaria di innovazione didattico-metologica, di raccordo con il territorio, di costruzione e cura dellidentità della scuola, attraverso la sua documentazione didattica. Nel corso del tempo da più parti (AIB, CONBS) è stata invano chiesta, se non l’istituzione della figura professionale, almeno la stabilizzazione delle figure a vario titolo impiegate in biblioteca, previo accertamento dei loro requisiti (titoli specifici posseduti, esperienza ecc.), in modo tale da garantire stabilità e continuità al servizio. Recentemente il Ministro Profumo è intervenuto più volte sottolineando come il riavvio del Paese, maggiormente nella crisi corrente, si basi sulla costruzione della “scuola del domani”, aperta e multifunzione, in cui apprendere in maniera innovativa ed efficace saperi e competenze chiave e come tale costruzione passi anche per la diffusione e l’uso esperto delle tecnologie digitali nelle scuole, la digitalizzazione della didattica, la riduzione dei consumi e l’aumento dell’efficienza. Ma questi appena richiamati sono tutti punti ai quali la biblioteca scolastica contribuisce concretamente in maniera positiva se è concepita quale ambiente per l’apprendimento e centro di risorse educative e multimediali a disposizione di tutta la comunità scolastica, capace di offrire una gamma di servizi rispondenti ai bisogni informativi e culturali della scuola e un programma di attività pienamente inserito nel curricolo, nell’offerta educativa e culturale della scuola (sia a livello individuale sia in rete), in armonia con quella territoriale. La biblioteca si dematerializzerà, rendendo accessibili in una piattaforma dedicata molteplici risorse elettroniche selezionate (compresi i libri di testo e i sussidi didattici) utili all’apprendimento. Parimenti, proprio nell’epoca della disintermediazione e sovrabbondanza informativa, si renderà sempre più necessaria una efficace formazione alla competenza informativa e mediatica, da attuarsi anche attraverso la biblioteca della scuola, soprattutto negli anni dell’istruzione scolastica. Non può perciò essere ignorata la figura dell’esperto dell’informazione e della documentazione per il ruolo fondamentale che gioca tanto nel progettare e implementare i servizi della biblioteca, rispondente alle esigenze informative di un utente remoto (docente o discente che sia), quanto nel formare l’utenza all’uso esperto e creativo delle risorse. Su questi temi l’AIB ha sensibilizzato il Presidente della Repubblica (comunicazione del 24.08.2012) e sollecitato il Ministro Profumo (comunicazione del 04.09.2012) nel rivedere le modalità di applicazione del D.L. 95/2012 che, come già detto, prescinde da qualsiasi valutazione della qualità dei servizi di biblioteca sinora erogati. La mobilitazione generale del personale e delle scuole interessati dal provvedimento è in corso in molte città e in varie forme come manifestazioni, scioperi della fame, presidii, assemblee, convegni ecc. La petizione “Se risparmiare significa chiudere le biblioteche scolastiche”, promossa dalla preside Anna Cantatore a maggio scorso, ha raggiunto il numero atteso di firme. La manifestazione del 24 agosto scorso a Roma, di fronte alla Camera, ha registrato la partecipazione di una folta rappresentanza proveniente anche da altre regioni (Abruzzo, Campania, Sardegna ecc.) per protestare contro il decreto. Tale manifestazione è stata anche l’occasione per fare il punto della situazione con utili interventi (Anna Grazia Stammati, Presidente Centro Studi Scuola Pubblica; esecutivo nazionale Cobas, il Senatore Stefano Pedica e la scrivente) e interessanti testimonianze dei “portatori sani di cultura” che hanno reso conto della realtà viva e vitale che molte biblioteche scolastiche rappresentano nei territori locali. Alla fine della manifestazione si è raggiunto il Ministero dellIstruzione (presso cui era prontamente arrivato un blindato della Polizia) dove il Senatore Pedica è stato ricevuto senza ottenere risposte concrete, essendo ogni decisione di tipo essenzialmente politico riguardo alla formulazione del decreto attuativo. Assemblee pubbliche si sono svolte in varie città (il 3 settembre a Roma, il 5 a Pisa e Sassari, il 7 a Bologna, l’11 a Potenza, il 12 ad Avezzano, il 13 a Napoli, il 15 di nuovo a Roma) e altre sono in preparazione. Su alcuni quotidiani sono apparsi vari articoli come quelli di Paolo Ferrario («Avvenire», del 1 settembre, ripreso anche in http://www.patrimonioSOS.it) che riporta l’appello di Parise al Presidente Napolitano, di Nittoli e Perla sul sit-in a Roma («Corriere della Sera» del 11 settembre), di Maria Teresa Martinengo che denuncia il rischio di chiusura di servizi di eccellenza, come la biblioteca e il centro territoriale di documentazione sull’handicap e l’innovazione attivati da più di venti anni dall’Istituto comprensivo Nasi di Moncalieri («La Stampa» del 13 settembre, testo disponibile anche in http://www.patrimonioSOS.it) o quello della scrittrice Dacia Maraini in cui si chiede cosa stia accadendo alle biblioteche italiane colpite da tagli di fondi e personale, ma, al contempo, riporta la positiva esperienza del Liceo Scientifico “Vitruvio Pollione” di Avezzano. Cosa accade intanto nel settore delle biblioteche scolastiche negli altri paesi europei? In Svezia viene attuato il nuovo curricolo nazionale che implica esplicitamente il ruolo attivo della biblioteca scolastica e prevede il monitoraggio e la valutazione dei suoi servizi e programmi; in Croazia sono in fase di elaborazione nuovi standard per la biblioteca scolastica per rispondere alle nuove esigenze curricolari; in Francia il Ministero ha appena emanato un interessante vademecum rilanciando la centralità della biblioteca scolastica come spazio sociale e culturale e, a livello di formazione universitaria, nuovi curricula sono stati varati dagli IUFM; in Portogallo, nonostante la congiuntura economica problematica, prosegue il progetto ministeriale RBE; in Lituania, le cui scuole dispongono di biblioteche e bibliotecari scolastici, è stata appena costituita (anche su sollecitazione dellAgenzia nazionale di formazione e preparazione dei docenti e con il contributo IASL-IFLA SLRC) lassociazione dei bibliotecari scolastici. Ma forse la (miope) fiducia di alcuni decisori nelle magnifiche sorti del digitale fa intravedere negli e-book e più in generale nelle risorse online l’unica modalità di accesso all’informazione e considerare superate le biblioteche. Lo zaino potrà anche alleggerirsi e diventare digitale, ma vi sarà sempre uno zaino (di “donmilaniana” memoria) a fare la differenza, a marcare l’apertura della forbice, tra chi ha e chi non ha, tra chi ha competenze informative e capacità di cittadinanza adeguate e chi ne è invece privo. Competenze e capacità che non si risolvono soltanto nel disporre di strumenti informatici e di usufruire di connessioni più o meno veloci. Una buona biblioteca in condizione professionale, ben inserita nel curricolo e nel contesto locale, non è da considerarsi in antitesi con il digitale, anzi è strumento di equità in quanto contribuisce all’accesso libero all’informazione, a una migliore preparazione di coloro che utilizzeranno tanto le altre “infrastrutture della conoscenza” quanto la rete, a una maggiore consapevolezza e coscienza civile, all’autonomia di pensiero e alle conseguenti scelte consapevoli. Che sia forse proprio tutto questo a suscitare resistenze nell’affrontare con chiarezza il riordino e il rilancio delle biblioteche scolastiche per un apprendimento significativo e per l’acquisizione delle competenze chiave del XXI secolo? Nel momento in cui si chiude questo articolo, il decreto attuativo non è stato ancora firmato e lo stato di agitazione continua: l’auspicio è quello di non veder vanificata ancora una volta, come già fu con i coordinatori dei servizi di biblioteca e con i bibliotecari provinciali, un’idea di biblioteca scolastica in condizione professionale, capace di rispondere al meglio alle esigenze formative e informative della comunità scolastica e di raccordarsi con il territorio, collaborando a una rete informativa e culturale integrata. marquardt@iol.it  ","
"
https://aibnotizie.aib.it/scarabo-biblioteche-senza-frontiere/,Biblioteche senza frontiere: nuovo Sistema bibliotecario della Comunità nazionale italiana in Slovenia,,AIB Notizie,,10 Maggio 2016,,HTML,https://aibnotizie.aib.it/,,,,CC BY-SA 4.0," Il principale vantaggio dell’essere parte dell’Unione Europea, non è tanto l’eliminazione degli ostacoli fisici e la possibilità di circolare liberamente all’interno di un unico spazio, ma il superare le barriere mentali, processo che richiede tempo, molto più difficile e sicuramente il più importante. L’Istria ed il Friuli Venezia Giulia, come regioni, sono sempre state un simbolo di convivenza naturale nel contesto europeo. L’abbattimento delle frontiere, il trilinguismo e il flusso quotidiano di persone in questi territori stanno in gran parte cambiando la coscienza sociale e le abitudini precedenti. Le nuove generazioni che vivono lungo il confine, hanno già in gran parte superato i vecchi rancori e i pregiudizi. Nelle province di Gorizia e di Capodistria, l’antica abitudine ai rapporti interetnici e alla convivenza, rende possibili molti progetti in comune. Qui le genti non vivono come parte a sé stante, isolate e staccate dal resto: nel territorio convivono vari gruppi con esperienze e riferimenti culturali diversi, che qui si ritrovano, stanno bene, sentono come propri i territori, si riconoscono nell’impronta data al paesaggio, nella memoria, negli scambi culturali, nei rapporti con altri uomini, tutte realtà che nella loro vita concreta hanno costruito. E le biblioteche, come fonti inesauribili di identità personale e collettiva, hanno uno dei ruoli principali in questo processo. Rispetto al passato, in cui ci si concentrava quasi esclusivamente sulla conservazione del patrimonio, ora si cerca di lavorare su un sistema integrato di informazioni e servizi, che sappia mettere le biblioteche in ascolto del proprio pubblico, valorizzando nelle comunità i propri portafogli di servizi  e dando supporto ai cittadini ed utenti nella ricerca delle informazioni e nell’apprendimento permanente. Il progetto Biblioteche senza frontiere collega biblioteche e bibliotecari provenienti da Croazia, Italia e Slovenia e costituisce la base su cui le nuove idee e le pratiche possono essere sviluppate insieme. E, infine, attraverso la partnership, si è in grado di sfruttare al meglio i finanziamenti europei altrimenti insufficienti. Per tutto questo e, non ultima e meno importante, per la pluriennale amicizia che lega gli operatori di settore in queste terre, il 15 marzo 2016, a Koper, nella Sala di lettura Fulvio Tomizza, per la prima volta, due Sistemi bibliotecari, di Slovenia e Friuli Venezia Giulia, hanno sottoscritto un protocollo d’intesa per il miglioramento dei servizi delle Comunità servite (firmatari David Runco e Miriam Scarabò). Presenti, fra gli ospiti, la Console generale d’Italia a Capodistria, Iva Palmieri, il vice-sindaco di Capodistria, Alberto Scheriani, il Presidente della Comunità Autogestita della Nazionalità Italiana di Capodistria, Fulvio Richter, il portatore del progetto per conto della Biblioteca centrale “Srečko Vilhar” di Capodistria che gestisce materialmente l’intero progetto in collaborazione con il Consorzio Culturale del Monfalconese, Ivan Markovič che ha illustrato l’importanza del nuovo sistema, consultabile da tutti, e non solamente dai diretti interessati. Il Sistema bibliotecario della Comunità nazionale italiana in Slovenia rappresenta un modello organizzativo di coordinamento delle biblioteche con catalogazione partecipata, catalogo bibliografico-catalografico collettivo e numerose altre funzioni, non ultima quella di compatibilità con il sistema COBISS, il Catalogo del Servizio bibliotecario nazionale sloveno, dal quale si rende possibile l’importazione di dati bibliografici. Presenti all’iniziativa, il direttore della biblioteca capodistriana David Runco e Mauro Piani, componente del CdA del Consorzio culturale del Monfalconese. Gli obiettivi dei due Centro Sistema sono il consolidamento, il miglioramento e lo sviluppo della rete delle biblioteche che rappresenta il servizio bibliotecario a livello provinciale e transnazionale e la realizzazione di attività di promozione della lettura e del libro, di educazione alla ricerca dell’informazione di apertura delle biblioteche scolastiche al territorio. Tale sviluppo dovrà avvenire in sintonia con il proprio dettato legislativo regionale e tenendo presente la necessità di favorire il più ampio scambio informativo a livello nazionale come anche internazionale. Costante dovrà essere, inoltre, la ricerca di soluzioni nella gestione delle biblioteche che consenta economie di scala sul territorio e, più in generale, l’ottimizzazione degli investimenti pubblici nel settore. La consolidata collaborazione del Sistema bibliotecario “biblioGO!” con la Osrednja knjižnica Srečka Vilharja – Koper // Biblioteca centrale Srečko Vilhar di Capodistria ha permesso l’estensione di un comune sistema informatico, un gestionale open source per biblioteche e reti bibliotecarie, a un numero interessante di biblioteche civiche e scolastiche di lingua italiana presenti in Slovenia: il Sistema bibliotecario della Comunità nazionale italiana in Slovenia. Tale esperienza si è rivelata oltremodo utile nei rapporti di supporto, di formazione e di accompagnamento all’utilizzo degli strumenti informatici che il personale del Consorzio culturale del Monfalconese ha fornito e continua a fornire al neo costituito Sistema bibliotecario della Comunità nazionale italiana in Slovenia.   Miriam Scarabò – sistema(at)ccm.it – Responsabile Ufficio Centro sistema del Sistema bibliotecario “biblioGO!” Consorzio Culturale del Monfalconese ","
"
https://aibnotizie.aib.it/biblioteche-ambiente-urbano-sviluppo-conversazione-con-massimo-pica-ciamarra/,"Biblioteche, ambiente urbano, sviluppo: conversazione con Massimo Pica Ciamarra",,AIB Notizie,,20 Luglio 2018,,HTML,https://aibnotizie.aib.it/,,,,CC BY-SA 4.0,"  Continuano le interviste di “AIB Notizie”: questa volta il direttore conversa con Massimo Pica Ciamarra, una delle più autorevoli voci dell’ Architettura Italiana ed internazionale. Laureatosi a Napoli nel 1960, libero docente dal 1969, dal 1971 al 2007 professore di Progettazione Architettonica nell’Università di Napoli, dal 2012 Professor I.A.A. – International Academy of Architecture. E’ stato dal 1997 al 2011 vicepresidente nazionale INARCH – Istituto Nazionale di Architettura,  vicepresidente BIOA – “Fondazione Italiana per la Bioarchitettura e l’Antropizzazione sostenibile dell’ambiente”. Presidente del Comitato Scientifico di “Bioarchitettura®”, coordinatore del Comitato Scientifico INARCH, Presidente dell’ O.I.A. – Observatoire international d‘architecture,  socio fondatore di IDIS – Istituto per la diffusione e valorizzazione della cultura scientifica,  è stato membro del Committee ’30 – Council of Tall Building and Urban Habitat Lehight University – Pennsylvania, USA; socio onorario dell’Istituto Nazionale di Bioarchitettura. Dal 2006 Direttore de “Le Carré Bleu, feuille internationale d’architecture”. Numerosissime le sue pubblicazioni e le sue realizzazioni tra cui la Biblioteca Sangiorgio a Pistoia, la Biblioteca centrale dell’Università di Salerno, la Biblioteca dell’Università del Molise, la Città della Scienza a Napoli ed il Polifunzionale di Arcavacata dell’Università della Calabria. Con lui parliamo di biblioteche, di spazi urbani e di socialità. Ormai da anni rappresenti un punto di riferimento per tanti architetti, progettisti ed urbanisti. Una delle tue caratteristiche professionali è stata sempre quella di concepire lo spazio urbano come un insieme in cui elementi di diversa tipologia, provenienti dal lavoro umano ma anche dalla natura, si integrano. In questa visione cosa significa per te progettare una biblioteca? Credo che la massima ambizione per un edificio sia quella di contribuire a creare un luogo di socializzazione della città e di riuscire a far ciò dialogando con i contesti spaziale ed a-spaziali in cui si immerge. Le Biblioteche sono luoghi di studio, ma non solo. Sono punti di riferimento, debbono includere spazi dove ci si può incontrare, liberi, attrattivi, … …  Dovrebbero costituirsi come elementi di una rete diffusa di luoghi di identità, intrecciarsi con gli spazi per l’educazione. Riprendendo una definizione di Bruno Zevi nel commento ad una nostra realizzazione, credo che molti edifici debbano costituire soprattutto una “deroga ludica alla recita istituzionale”. Sulla base delle tue personali esperienze, con particolare riferimento allo scenario italiano,  quali sono state le maggiori difficoltà nella concezione e nella progettazione di una biblioteca (e di istituti culturali simili)? Qualsiasi ambiente di vita risponde a funzioni, ha uno scopo, ma soprattutto è portatore di senso, manifesta modi d’intendere i rapporti umani. Può costringere o liberare energie, può esprimere separazioni o continuità, atomizzare od associare. La concezione di un progetto peraltro dovrebbe appartenere anche alla collettività, che deve attentamente individuare i progettisti con cui entrare in sintonia. Il processo partecipativo – è alla base del progettare – consente di mettere a fuoco obiettivi, ambizioni, speranze; può arrivare fino a definire quella che mi piace chiamare “armatura della forma”. La definizione successiva del progetto rientra invece nelle esclusive competenze tecniche, riguarda i “progettisti”. Quando è chiara la distinzione dei ruoli, quando c’è empatia sull’impostazione di un progetto, quando si progetta per costruire ambienti di vita migliori, non possono determinarsi difficoltà!  La mia visione fiduciosa nei nostri contesti però  si scontra spesso sia con la scarsità di risorse, decisamente inferiori a quelle medie di altre realtà europee, sia con la perversa abitudine tutta nostrana di frazionare il processo, di non avere la prassi di un’unica regia: dalla fase di concezione fino alla realizzazione ed anche fino all’arredo, alla segnaletica, e via dicendo. Hai al tuo attivo  numerose ed importanti “recuperi delle pre-esistenze”: come pensi  che quest’esperienza possa utile alla specificità dello spazio bibliotecario? Premetto due assunti, dei quali sono sempre più convinto:  la sola differenza fra progettare un nuovo edificio e recuperare l’esistente è nella diversa densità dei vincoli entro cui si agisce; non credo nell’utilità delle distinzioni funzionali: è più utile riflettere su come si intreccino esigenze di aggregazione e di isolamento; come si facilitino comportamenti e si consentano emozioni e rapporti fra condizioni di spazio diverse; come si articolino continuità e discontinuità, luce e oscurità ….  Certo un luogo dove chiunque deve trovare a sua disposizione documenti (libri, ma non solo) richiede protezione, possibilità di isolamento insieme a possibilità di ragionare in più persone sulle stesse cose, confrontarsi, discutere. Una biblioteca necessita di una molteplicità di spazi con caratteristiche differenti, ma questo dipende molto dalla sua dimensione: una cosa è una biblioteca che è parte di un quartiere, altra cosa una biblioteca di grande dimensione che spesso raccoglie anche documenti rari. Qual è invece, la frontiera? Quali caratteristiche avranno gli edifici bibliotecari del prossimo futuro? Mi piacerebbe che siano sempre più spazi di incontro, luoghi dove si intreccino e siano compresenti modalità diverse. La fortuna che ha avuto la Biblioteca Sangiorgio, quella che abbiamo realizzato a Pistoia qualche anno fa, deriva proprio dall’essere un germe di questa “rivoluzione”. Il futuro non può essere di isole monofunzionali, sarà sempre più di articolazioni spaziali capaci di includere, e nello stesso tempo di salvaguardare nicchie di specificità. L’articolazione degli spazi interni di una biblioteca ed il suo rapporto con i contesti (spaziali ed a-spaziali) è importantissima, ma non basta. È sostanziale la gestione della biblioteca, la capacità di renderla ricca di occasioni, di generare mutazioni, di farla interagire con chi la frequenta. Gli ultimi vent’anni hanno visto molti progetti e molte realizzazioni di nuovi edifici bibliotecari in Europa e nel mondo. Sembra quasi che la volontà di progettare questo tipo di edificio costituisca una smentita per le troppo facili profezie di “sparizione delle biblioteche nel mondo dominato da Internet”. In Italia si è realizzato molto meno ed i progetti più ambiziosi (Milano, Napoli) si sono fermati bruscamente. In queste difficoltà vedi una specificità italiana? Questa italiana è una realtà molto lenta per un intreccio di motivi diversi: trasformare presuppone continuità di azione, volontà, decisione. Nel confronto internazionale siamo lenti.  Le biblioteche, e così tutte le tipologie tradizionali, si trasformano; si avvalgono delle innovazioni tecnologiche che non rappresentano solo strumenti, sono spinte a mutazioni di mentalità, ad intrecci inesplorati. Tutto questo è possibile se si investe con decisione nella qualità degli ambienti di vita. Un auspicio per la “buona pratica architettonica” in questo campo? Trasformare le “regole” in “raccomandazioni”, i “manuali” in indicazioni contraddittorie, cioè che non suggeriscano banalizzazioni, che non diano esempi, ma spingano invece a riflettere, ad interpretare i luoghi. Non credo che nella pratica architettonica debbano prevalere le regole interne di una costruzione. Credo invece che le logiche di immersione nel contesto devono assumere un ruolo sempre più forte. Giancarlo De Carlo sosteneva che prima motivazione di un’architettura è di corrispondere ad esigenze umane e che prima condizione è collocarsi in un luogo specifico. Non è quindi ragionando sui linguaggi espressivi che si perviene a buone pratiche, non è rispondendo a regole astratte: occorre dare forza a requisiti ed obiettivi, non a banalità od a dictat impositivi. Grazie per la tua disponibilità! Ferruccio Diozzi Ferruccio.diozzi@gmail.com  ","
 Massimo Pica Ciamarra, progettazione architettonica "
https://aibnotizie.aib.it/biblioteche-citta-mezzogiorno-una-giornata-di-studi-a-napoli/,"Biblioteche, Città, Mezzogiorno. Una giornata di studi a Napoli.",,AIB Notizie,,24 Febbraio 2020,,HTML,https://aibnotizie.aib.it/,,,,CC BY-SA 4.0," Nella sede di via Generale Parisi dell’Università degli Studi di Napoli “Parthenope”, in una sala circondata da una splendida terrazza affacciata sul Monte Echia, si è svolta,  il 30 gennaio scorso, la giornata di studi “Biblioteche pubbliche e rigenerazione urbana nel Mezzogiorno d’Italia: scenari, esperienze, prospettive” promossa e organizzata dall’Università “Parthenope” e dall’Associazione Italiana Biblioteche. La giornata, fortemente voluta dalla Presidente nazionale dell’AIB, Rosa Maiello, ha fatto il punto sulla situazione delle biblioteche pubbliche di base nel Sud Italia (un sistema diffuso che comprende biblioteche statali, civiche, scolastiche, carcerarie etc.) alla luce delle azioni intraprese negli ultimi anni a livello legislativo e progettuale; sono stati tracciati nuovi scenari in cui le biblioteche possano valorizzare le risorse e i servizi, interagendo e integrandosi nel territorio, e favorendone la riqualificazione in termini strutturali, sociali e culturali. Il programma è stato  articolato in tre sessioni: Scenari, Esperienze e Prospettive. Dopo i saluti istituzionali ha introdotto i lavori Luigi Moschera (delegato del Rettore alle Attività relative alla Terza Missione), sottolineando il ruolo delle università all’interno della Terza Missione, che collega le università al territorio secondo due direttrici: promozione della ricerca e del trasferimento tecnologico, public management e valorizzazione del patrimonio culturale. In questa seconda dimensione è stato sottolineato il ruolo sociale delle biblioteche. Nella prima sessione “Scenari“, presieduta da Claudio Leombroni (direttore del Servizio Biblioteche, Archivi, Musei e Beni cultural, Regione Emilia-Romagna), sono state illustrate le iniziative istituzionali in atto per lo sviluppo delle biblioteche pubbliche e i progetti di promozione della lettura finanziati dai Comuni e promossi dai programmi nazionali dell’AIB e Nati per leggere. L’intervento di apertura di Giovanni Solimine (Università La Sapienza di Roma) Qualità della vita e “specifico bibliotecario” ha posto l’interrogativo sul possibile contributo delle biblioteche pubbliche nel colmare il divario tra il Sud e il resto del paese, in rapporto alla povertà educativa nel Mezzogiorno. Secondo l’ISTAT, in Sardegna si legge più che in altre regioni del Mezzogiorno, risultato delle iniziative a sostegno delle biblioteche di pubblica lettura messe in atto dalle amministrazioni locali. Salvo alcuni casi virtuosi, nelle nostre regioni si assiste all’assenza di servizio pubblico da parte di biblioteche nonché di librerie. Secondo Save the children, i ragazzi tra i 6 e i 14 anni mostrano una scarsa partecipazione culturale, tendenza da invertire attraverso l’acquisizione di competenze informative e sociali, di capabilities, unica strategia contro il disagio socio-economico e culturale. Le biblioteche e le istituzioni locali hanno il dovere di contribuire all’acquisizione di tali competenze per incrementare il benessere sociale. L’intervento I Comuni e la promozione della lettura di Vincenzo Santoro (responsabile del Dipartimento Cultura e Turismo dell’Associazione dei Comuni Italiani – ANCI) ha evidenziato come, nonostante le criticità legate ai tassi di lettura, a diversi indicatori socioculturali e alla debolezza del sistema delle biblioteche di base nel Sud, negli ultimi anni ci siano segnali di dinamismo da parte di alcuni territori. Santoro ha illustrato alcune politiche di finanziamento ai progetti di promozione della lettura al Sud, come “Città che legge” promosso dal Centro per il libro e la lettura e dalla Fondazione con il Sud in collaborazione con l’Anci, o il più recente “Biblioteche e Comunità”, mirato al rafforzamento delle biblioteche meridionali attraverso la collaborazione con l’associazionismo locale. Santoro ha concluso auspicando una strategia, concertata fra Stato, Regioni e Comuni, basata sulla condivisione di risorse tra biblioteche e altri attori attivi sul territorio, su investimenti sul personale bibliotecario e sul sostegno alla gestione e al funzionamento delle biblioteche. In tal senso, l’approvazione della nuova legge sulla lettura appare l’auspicio di un intervento incisivo nel settore.  La sessione è proseguita con Cecilia Cognigni, coordinatrice della Commissione nazionale delle biblioteche pubbliche in seno all’AIB. Al centro del suo intervento, Disegnare il futuro della biblioteca pubblica. Linee guida AIB-CNBP per la redazione dei piani strategici delle biblioteche pubbliche, due questioni: la responsabilità degli enti locali nel sostegno e lo sviluppo delle  biblioteche pubbliche e la gestione delle biblioteche quali istituzioni culturali della contemporaneità. I 17 obiettivi di sviluppo sostenibile OSS (Sustainable Development Goals SDGs) costituiscono il nucleo vitale dell’Agenda 2030 dell’ONU, tenendo conto delle tre dimensioni dello sviluppo sostenibile: economica, sociale ed ambientale. La relatrice ha sottolineato la necessità che le biblioteche pubbliche siano realtà sicure, inclusive e resilienti, capaci di promuovere azioni positive. Gli ultimi due interventi della sessione, sono stati La promozione della lettura in biblioteca per l’infanzia e l’adolescenza e i programmi nazionali dell’AIB e dei suoi partner di Milena Tancredi e Servizi bibliotecari in carcere: le attività delle biblioteche e il protocollo d’intesa tra Ministero della Giustizia – Dipartimento Amministrazione penitenziaria (DAP), Conferenza delle Regioni e delle Province autonome, Associazione nazionale Comuni d’Italia (ANCI) e Associazione italiana biblioteche (AIB) di Francesca Cadeddu. Tancredi, componente del Comitato Esecutivo Nazionale dell’AIB e attiva nel progetto Nati per leggere, ha riportato la sua esperienza anche come direttrice della Biblioteca per ragazzi di Foggia sottolineando l’importanza della promozione della lettura per l’infanzia e l’adolescenza, il ruolo del rapporto tra adulto e bambino nella lettura immersiva di libri belli da vedere e da toccare all’interno di luoghi confortevoli ed accessibili. Fondamentale l’integrazione tra libri ed app per la fruizione dei contenuti, l’esigenza di scaffali per ragazzi sempre aggiornati e “leggeri”.   Francesca Cadeddu, componente CEN e referente del protocollo tra Ministero della Giustizia – Dipartimento Amministrazione penitenziaria (DAP), Conferenza delle Regioni e delle Province autonome, Associazione nazionale Comuni d’Italia (ANCI) e Associazione italiana biblioteche (AIB), ha evidenziato la necessità del servizio bibliotecario alla popolazione carceraria. In linea con il Manifesto UNESCO, la biblioteca carceraria deve essere luogo inclusivo, multiculturale e multilinguistico, promotore della rigenerazione urbana. Infine, Francesca Cadeddu ha elencato i dati relativi ai servizi bibliotecari in carcere attivi sul territorio nazionale. La seconda sessione intitolata Esperienze, presieduta da Flavia Cristiano (già Direttore del Centro per il Libro e la Lettura) caratterizzata dalla presentazione di dati ed esperienze concrete legate alla rigenerazione urbana,  si è aperta con la relazione di Maria Rosaria Califano (direttore del Centro bibliotecario dell’Università di Salerno e Presidente della Sezione AIB Campania, Stato e necessità delle biblioteche e della pubblica lettura nel Sud e nelle Isole: sintesi ed elaborazione dei dati forniti dalle Sezioni regionali AIB. La sezione Campania ha inviato questionari ai presidenti AIB delle regioni del sud: ne è emersa una situazione inferiore ai livelli auspicabili; le opinioni e i giudizi raccolti, le osservazioni dei bibliotecari e del personale evidenziano una situazione critica e, secondo molti, destinata a peggiorare. Ciò nonostante nel Mezzogiorno, seppure in parte, si registra una rinnovata sensibilità. In quasi nessuna regione del Sud esiste una legge aggiornata sulle biblioteche e sui beni culturali. In Puglia è stata approvata nel 2013 una legge che ha riconosciuto il patrimonio culturale materiale e immateriale di luoghi e istituti di cultura, a cui però non hanno fatto seguito norme settoriali. La Calabria, con la legge regionale 35/2019 approvata dal Consiglio Regionale della Calabria, è stata la prima regione in Italia ad aver approvato una legge per la diffusione della lettura nella fascia d’età prescolare (0-6 anni). Si tratta di un importante traguardo raggiunto grazie alla collaborazione tra l’Associazione Culturale Pediatri, l’Associazione Italiana Biblioteche e il Centro per la Salute del Bambino artefici del programma nazionale “Nati per leggere”. Più variegato è il quadro dei finanziamenti (Puglia, Sardegna, Calabria) e della digitalizzazione (Campania e Abruzzo). In questo scenario le biblioteche, le associazioni di categoria e le fondazioni cercano nuove strategie e nuove strade per salvaguardare la propria mission di custodi di una cultura che vede nella lettura una funzione strategica per la crescita intellettuale, sociale ed economica della comunità. In molte regioni stanno nascendo veri e propri Patti locali per la lettura con l’obiettivo di coinvolgere, includere, educare e far partecipare cittadini di tutte le età e fasce sociali. Molti Patti sono nati ad opera dei comuni che intendevano ottenere la qualifica di Città che legge promossa dal Centro per il libro e la lettura, d’intesa con l’ANCI – Associazione Nazionale Comuni Italiani. Il primato è della Calabria, che per il 2018-2019 ne conta ben 19. In continuità con il precedente il secondo intervento: Riappropriarsi del territorio: la “Biblioteca a porte aperte” di Forcella, Napoli tenuto da Giuseppe Perna, Presidente dell’Associazione “Annalisa Durante”. Una città che legge garantisce ai suoi abitantil’accesso ai libri e alla lettura attraverso biblioteche e librerie, ospitafestival, rassegne o fiere che mobilitano i lettori e incuriosiscono i non lettori, partecipa a iniziative di promozione della lettura e aderisce a progetti nazionali del Centro per il libro e la lettura (Libriamoci, Maggio dei libri). Perna ha poi descritto la Biblioteca “Annalisa Durante”, la sua crescita nel tempo, l’apertura di punti lettura all’interno di scuole, studi medici pediatrici frutto del progetto Baby reading Forcella e la volontà di creare una “casa di quartiere” recuperando le fotografie della memoria da esporre in maniera permanente. L’esperienza successiva è quella della Biblioteca LIBERaMente realizzata presso l’A.O.U. Policlinico di Napoli, illustrata da Maurizio Bifulco (Università degli Studi di Napoli Federico II) direttore scientifico della biblioteca, nata da un nucleo originario di libri donati dalla Fondazione Premio Napoli. Può essere il libro una medicina? Per Bifulco e Gloria Castagnolo, responsabile tecnica della biblioteca, lo è a pieno titolo. L’Organizzazione Mondiale della Sanità definisce la salute come un equilibrio dinamico tra gli aspetti fisico, psichico e sociale. La Biblioterapia, terapia attraverso la lettura, si inserisce nel processo di sviluppo e crescita culturale dell’individuo e della società, richiamando le finalità della Terza missione delle Università. La relazione di Maria Iannotti (in rappresentanza del Direttore della Biblioteca Nazionale di Napoli, Francesco Mercurio) dal titolo Le comunità antiche e nuove della Biblioteca nazionale di Napoli ha sottolineato due aspetti fondamentali: conservazione, sviluppo e gestione delle raccolte, alla luce delle esigenze mutevoli dell’utenza e dei cambiamenti culturali, sociali ed economici del territorio; progressiva integrazione, nelle attività delle biblioteche, di servizi innovativi (reference digitale). Un laboratorio culturale aperto al territorio: la Biblioteca Universitaria di Napoli nel nuovo millennio è il titolo dell’intervento di Raffaele De Magistris, Direttore della Biblioteca Universitaria di Napoli.  Grazie a una  convenzione con altre istituzioni “vicine” del territorio, la Società dei Naturalisti di Napoli, il Dipartimento di Giurisprudenza dell’Università degli Studi di Napoli Federico II e l’Associazione culturale MineCreative, la Biblioteca Universitaria si trasforma in un community center, una realtà aperta al centro storico della città, promotrice di iniziative volte a creare una  rete di risorse umane e spazi fisici di aggregazione per generare conoscenza, agire sul tessuto sociale, costruire intese ed alleanze con i cittadini e le organizzazioni culturali. Una biblioteca integrata, paradigma dialogico e operativo in cui più attori operano insieme con obiettivi di inclusione sociale, sostegno reciproco e diffusione della cultura e della legalità. La vocazione alla tutela e conservazione del patrimonio non viene tradita da una nuova visione in cui il libro esce dai suoi “luoghi” e si dirige in “spazi da vivere” quali il loggiato o il nuovo punto ristoro. Quindi la Biblioteca Universitaria di Napoli rappresenta a pieno titolo un virtuoso esempio di rigenerazione urbana. Riccardo Marselli (Università degli studi di Napoli “Parthenope”) ha presieduto l’ultima sessione “Prospettive“.  Alla tavola rotonda finale hanno preso parte Marco Rossi-Doria (maestro di strada ed esperto di politiche educative per l’infanzia), Giorgio Panizzi (già dirigente del FORMEZ), Ferruccio Diozzi (bibliotecario CIRA, Centro Ricerche Aerospaziali – responsabile del Centro di documentazione) e Rosa Maiello (bibliotecaria e giurista, Università di Napoli “Parthenope”, Presidente nazionale AIB). Rossi-Doria ha evidenziato la povertà educativa come segno dei tempi e l’importanza di costruire/ricostruire “reti”: tra le persone, tra le istituzioni, tra il pubblico ed il privato. Panizzi ha messo in risalto l’attivazione di processi virtuosi attivati nelle periferie urbane come la biblioteca “Marie Anne Erize” nata nel 2015 nel quartiere di Tor Bella Monaca a Roma che ci fa pensare alla più recente Biblioteca di Scampia, nata alla fine del 2017 nel quartiere di Scampia a Napoli. Questi esempi mostrano come le biblioteche possano favorire processi di integrazione che abbiano al centro il libro, anche quello scolastico che spesso, nelle periferie, è l’unico presidio di cultura delle famiglie. Di fronte alla questione “occorrono i bibliotecari nel XXI secolo?” Ferruccio Diozzi ha suggerito che il solco scavato dalla disintermediazione vada riempito con nuove professionalità capaci di sostenere la sfida, sottolineando l’importanza degli approcci interdisciplinari. Rosa Maiello ha concluso l’intensa giornata di studi ricordando la politica dell’AIB per le biblioteche, per la professione, per la società.  In conclusione, emerge la consapevolezza che le biblioteche del Sud, nell’epoca della semplificazione non vedono premiata la complessità dei servizi e compiti a cui sono chiamate; non si investe su di esse perché non sono percepite come servizio necessario. Occorre quindi la collaborazione tra biblioteche e altri attori (istituzionali e non) in un’ottica di apertura prima ancora che di condivisione di risorse e servizi. Solo così si potrà realizzare in maniera diffusa una rigenerazione urbana in cui le biblioteche del Mezzogiorno siano promotrici e nello stesso tempo beneficiarie di iniziative e azioni virtuose.  Cinzia Martone cinzia_martone@libero.it    ","
 Biblioteche pubbliche, integrazione nel territorio "
https://aibnotizie.aib.it/bibliothecae-it/,Bibliothecae.it: nasce una nuova rivista,,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0," Dalle ceneri de «Il bibliotecario» – periodico fondato del 1984 – nasce la nuova rivista (cartacea e digitale) «Bibliothecae.it». Chiediamo ad Alfredo Serrai, fondatore e direttore delle due riviste, di raccontarci brevemente la storia de «Il bibliotecario» e la scelta di questa nuova avvenuta editoriale. Quali sono le ragioni che hanno portato alla chiusura de «Il bibliotecario »? «Il Bibliotecario» ha accompagnato la mia vita personale in quella parte che coincideva e si alimentava attraverso la vita professionale. È stata, insieme, l’occasione per esprimere le mie reazioni alla professione e il terreno per dar corso e materia all’esigenza di giustificare e sviluppare quegli interessi e quelle curiosità che inevitabilmente si accompagnavano agli stimoli intellettuali, alle delusioni, ed alle frustrazioni di cui la vita all’interno della amministrazione italiana delle biblioteche non potevano non far scaturire. «Il Bibliotecario» infatti dava voce, spesso polemica e talvolta pungente, alle insufficienze ed alle miopie della gestione bibliotecaria, allora clamorose oggi scandalose ed irresponsabili. Nel 1998, dopo 15 anni, «Il Bibliotecario» cessò le pubblicazioni, per stanchezza emotiva e per sfiducia nella validità della sua esistenza. Nel 2002 cedendo alle insistenze di Mauro Caproni, e con la sua condirezione, ho ripreso con  «Bibliotheca. Rivista di Studi bibliografici», edita semestralmente da Sylvestre Bonnard, ricalcando il programma  scientifico de «Il Bibliotecario» ma senza cedere a concessioni o facilonerie. Questo atteggiamento di intransigenza condusse alla morte anche di «Bibliotheca» nel 2007. Nel 2008, dietro pressante invito dell’editore Bulzoni, veniva riaperta una nuova serie de «Il Bibliotecario». Smentendosi, Bulzoni nel 2012 sospese nuovamente «Il Bibliotecario», motivando ragioni economiche: le biblioteche avevano interrotto gli abbonamenti e il Ministero aveva soppresso i fondi di sostegno per le riviste di alto livello.  Quali aspettative ci sono rispetto a «Bibliothecae.it»? Le aspettative sono quelle che già rispondevano ai propositi ed alle speranze sia de «Il Bibliotecario» che di «Bibliotheca». Ridare orgoglio e fiducia a una professione irrinunciabile nei suoi valori e nei suoi compiti, ma ormai definitivamente svilita, incompresa, e quel che è peggio confusa e stordita nella propria vocazione e nei propri doveri scientifici e morali. Riesaminare, inoltre, l’idea e i concetti operativi delle biblioteche, i loro scopi, i loro obiettivi, la loro autonomia epistemica e documentaria. Al servizio non solo di chi può averne bisogno ma della intera umanità nei quadri interpretativi più acuti e comprensivi. Le biblioteche specchio di civiltà oltre che strumenti di utenza. A che pubblico si rivolge? A tutti coloro che ritenendo la cultura e la tradizione letteraria e scientifica quali nervi portanti della civiltà e della coscienza, perseverano nella convinzione che le biblioteche sono e restano i baluardi della intelligenza e della libertà dello spirito; in primo luogo a chi ha responsabilità della gestione delle biblioteche e del progresso delle discipline bibliotecarie, anzitutto sul piano della Bibliografia quale asse portante delle cosiddette scienza del libro, generalmente malintese e banalizzate. Come è strutturata la rivista? La rivista, semestrale, aperta a tutte le collaborazioni sia di erudizione, che di interpretazione, che di critica, accetta testi in una delle lingue diffuse, ed è strutturata semplicemente in saggi, discussioni, e recensioni. È presente una redazione con collaboratori e autori fissi? La redazione, composta da validi giovani studiosi, bibliotecari e dottorandi, fa riferimento ad una direzione condivisa con Anna Giulia Cavagna dell’Università di Genova e con Andrea Capaccioni dell’ateneo perugino, e con Fiammetta Sabba come vicedirettore. C’è poi una nutrita schiera di collaboratori/corrispondenti/lettori anonimi, sia italiani che stranieri, a testimoniare l’accoglienza di questa nuova impresa da un lato e la delusione per la fine delle precedenti testate dall’altro. I corrispondenti possono comunque essere tutti coloro che hanno qualcosa da dire di intelligente e di non conformistico, col solo giudice del valore scientifico. I contributi, tranne nel caso di comunicazioni, sono soggetti ad un referaggio anonimo di alto livello. L’edizione digitale come è stata realizzata? Lo stesso titolo della rivista, «Bibliothecae.it», risulta da un connubio fra i significati della tradizione millenaria e lo scatto della trasmissione informatica, che può ampliare il senso antico ma senza tradirne gli ideali e la missione. Affiancandosi ed interpretando le varie forme di comunicazione, la rivista non poteva non apparire anche per il tramite del canale informatico, preferito da alcuni e più economico. L’Editore Morlacchi di Perugia ha garantito efficienza distributiva e vantaggi economici per entrambe le edizioni. L’edizione informatica, ma anche quella cartacea, consentiranno di ottenere anche singoli articoli con una spesa molto modesta. In un sito apposito http://www.bibliothecae.it si troveranno tutti i ragguagli informativi e pratici. deveris@aib.it ","
"
https://aibnotizie.aib.it/biblioverifica-e-lercio-due-modi-di-combattere-le-bufale/,BiblioVerifica e Lercio: due modi di combattere le bufale,,AIB Notizie,,30 Giugno 2021,,HTML,https://aibnotizie.aib.it/,,,,CC BY-SA 4.0," Un incontro online promosso da Aib Lazio Fake news, infodemia, fact checking sono termini ormai entrati nella quotidianità di ognuno di noi, soprattutto dopo mesi in cui l’informazione generalista è stata ovviamente egemonizzata da news sanitarie, a volte discordanti. Inutile negarlo: padroneggiare gli strumenti per maturare un pensiero critico costante non è facile, soprattutto se la diffusione di false notizie diventa uno strumento illecito. Aib Lazio ha voluto proporre un momento di riflessione proprio su questi argomenti, offrendo due punti di vista diversi: lunedì 21 giugno è “andato in onda” sui canali Aib Facebook e Youtube un incontro online dal titolo Antidoti contro le fake news: BiblioVerifica e Lercio. Damiano Orrù (BiblioVerifica) e Eddie Settembrini (Lercio) hanno saputo traghettare gli spettatori attraverso un interessante viaggio tra bufale e ironia, offrendo una panoramica completa in cui gli argomenti squisitamente biblioteconomici venivano arricchiti dagli assunti meramente giornalistici. Una menzione speciale merita la moderatrice dell’incontro, la vicepresidente regionale Maddalena Battaggia, che ha saputo creare la giusta amalgama tra i due interventi. BiblioVerifica è ormai una realtà consolidata del panorama culturale italiano, ma è sempre gradevole farsi trasportare dall’entusiasmo di Damiano Orrù, che ha narrato come l’attività di fact checking si sia sviluppata nel corso degli anni, anche a livello mondiale, e quanto queste buone pratiche riescano a permearsi nel nostro mondo biblioteconomico. La redazione che sta alla base di BiblioVerifica è formata da bibliotecari e archivisti, che, grazie alle peculiarità documentali tipiche di queste due figure professionali, mettono a disposizione della collettività la loro dimestichezza nell’utilizzo degli strumenti informatici, in una costante ricerca di dati e informazioni, applicando le indicazioni del Manifesto “How to Spot Fake News” divulgato dall’IFLA. L’intervento di Damiano ha lasciato in dote una lunga lista di strumenti di cui servirsi per far fronte alla disinformazione. Per chi ancora non conoscesse questo vero e proprio spazio social, il blog è liberamente consultabile all’indirizzo http://biblioverifica.altervista.org/info/. A seguire Eddie Settembrini ci ha introdotti nell’affascinante mondo di Lercio. È stata l’occasione per ripercorrere i successi del sito satirico, che grazie ad un’assidua produzione di false notizie è entrato ormai stabilmente nelle nostre cronologie di navigazione. Eddie ci ha offerto una veloce e intensa carrellata storica di notizie volutamente false, partendo dalle famose lettere-news del giovane Benjamin Franklin fino all’agnello condito da vivo dello chef Carlo Cracco, di Lerciana memoria, passando dalla notizia-burla di Samuel Clemens (pseudonimo di Mark Twain) sul ritrovamento dell’uomo pietrificato nel 1862. Una tradizione che affonda le proprie origini nel passato, con un intento prettamente satirico, mai illegale. È il mock journalism, dal verbo to mock, ovvero parodiare. Lercio, insieme ai suoi fratelli esteri, contribuisce a creare gli anticorpi contro le fake news, per citare le parole di Eddie, cerca cioè di sollecitare il senso critico del lettore. Spesso le notizie-satire di Lercio sono state riprese da importanti testate giornalistiche, senza però approfondirne la fonte, creando diversi imbarazzi. Il filo che lega BiblioVerifica e Lercio è proprio qui: la verifica delle fonti, ovvero il fact checking, per usare un anglicismo ormai diffuso. Perché nell’epoca della comunicazione di massa è indispensabile che il lettore sia in grado di distinguere il vero dal falso: gli strumenti sono alla portata di tutti. Basta saperli usare (e volerlo fare!). Gabriele Romani, AIB Lazio gabriele.romani@aib.it ","
 factchecking, fakenews "
https://aibnotizie.aib.it/billy-franceschi-un-bibliotecario-per-amico/,"Billy Franceschi, un bibliotecario per amico",,AIB Notizie,,6 Dicembre 2021,,HTML,https://aibnotizie.aib.it/,,,,CC BY-SA 4.0," Riceviamo da Rino Pensato e  volentieri pubblichiamo un appassionato ricordo di Gianfranco “Billy” Franceschi. Avevo il triste incarico di scrivere un ricordo di Gianfranco Franceschi, per tutti Billy, subito dopo la sua partenza per un mondo sconosciuto. La mancanza di informazioni promesse e mai pervenute, il mio inconscio desiderio di allontanare il più possibile nel tempo il momento di mettere nero su bianco e certificare a me stesso che sì, era vero, Billy non era più su questa terra: questo e altro ancora hanno fatto sì che, oggi, a quasi un anno dalla morte – 30 gennaio 2021 – il ricordo diventi un omaggio per il 1° anniversario. Billy, nato a Pistoia il 2 dicembre del 1937, ha passato una decina d’anni a Frosinone, dai nove anni fino ai sedici: quelli dell’adolescenza. Non conosco altri passaggi, per cui il mio ricordo lo colloca, presumibilmente, a Bologna, dall’adolescenza fino alla scomparsa. Era orgoglioso dei suoi natali, che in qualche modo lo facevano sentire quasi conterraneo del comune amico Francesco Guccini, che, come è noto, nativo di Modena, scelse, a un certo punto della sua vita, come luogo d’adozione affettiva, Pàvana nel pistoiese, dove tuttora vive e lavora. Bastò pochissimo tempo perché diventassimo – io e Billy – grandi amici. Ci univano molte cose: l’amore per il buon vivere (vacanze e viaggi condivisi, visite a mostre e monumenti, ecc.),  la militanza politica e sindacale, la colleganza lavorativa (eravamo entrambi bibliotecari), che ci portò a condividere molti anni di militanza anche nell’Associazione italiana biblioteche. Nell’Aib ricoprimmo diverse volte incarichi dirigenziali, a livello regionale dell’Emilia-Romagna e anche a livello nazionale: fu segretario dal 1982 al 1985 e Presidente regionale (subentrato a chi scrive), dal 1985 al 1987; fu Vicepresidente del Comitato esecutivo nazionale dal 1994 al 1997, membro dello stesso dal 1991 al 1993, membro supplente del Collegio dei Probiviri dal 1997 al 2000. Il nostro modo di vivere la professione era alquanto anomalo;  anche questo ci accomunava. Un suo vezzo era di chiamare “biblioteca” tutti i luoghi chiusi, dalle abitazioni ai luoghi del divertimento, a quelli della cultura. Se eravamo in un ristorante e le portate tardavano ad arrivare in tavola, si sentiva Billy esclamare, quasi arrabbiato: “allora, non si mangia in questa biblioteca?”. E  chiamava tutti i suoi amici “compagni”, parola che esprimeva un suo inconscio desiderio in fatto di politica. Una caratteristica unanimemente riconosciuta a Billy era la sua versatilità. Il suo “mestiere” (o “professione”, come amano dire i bibliotecari delle ultime generazioni) era quello di operatore o dirigente di biblioteca. Ma Billy era, insieme, abilissimo amministratore, attivista culturale (non amava l’espressione a quei tempi in voga di “animatore culturale”), sindacalista, attivista politico, editore. È utile ricordare al riguardo, che Billy fu per diversi anni nel Consiglio d’Amministrazione dell’Università di Bologna e tra i fondatori e consigliere d’amministrazione anche della casa editrice Clueb. Diresse, con chi scrive e con Paolo Malpezzi, dal 1991 al 1993, una collana dal significativo titolo di “Umor di libro”. Questa circostanza pone in risalto un tratto amabilissimo del suo carattere: lo spiccato senso dell’umorismo e, più ancora, una esplosiva miscela di sarcasmo e ironia. Non sarebbe un ritratto completo di Billy Franceschi se trascurassimo altri tratti, molto forti e intensi, del suo carattere: la passione e la generosità. La prima gli consentiva di dedicarsi alle sue attività, alle sue iniziative (in tutti i campi), alle sue vicende umane con una vitalità e una determinazione fuori dal comune. La seconda fu alla base della sua “popolarità”. Aveva un numero incredibile di amici, che lo ammiravano e, soprattutto, lo amavano incondizionatamente: per tutti aveva, secondo le esigenze e le circostanze, una parola di incoraggiamento, di conforto nelle difficoltà. Alle parole seguivano, quando occorreva, i fatti: aiuti concreti, nelle forme più diverse e più adatte alle circostanze. Si è detto che amava il buon vivere. Questo aspetto della sua personalità ebbe modo di manifestarsi al massimo grado in occasione del suo cinquantesimo compleanno. Con l’aiuto dell’amatissima Giulia – sua compagna per moltissimi anni – mio e di mio fratello Guido, organizzò un pranzo-evento che si può, senza mezze misure, definire memorabile. Il luogo era la sala da pranzo  del Gaidello Club di Paola Bini, un magnifico agriturismo, di gran classe, nei pressi di Castelfranco Emilia. Il sontuoso e luculliano pranzo, a base di specialità emiliane, fu accompagnato da un convegno…per burla. L’evento passò come prima riunione della Galeatic Academia, presieduta, ovviamente, dal prof. Billi Franceschi. L’oggetto specifico del convegno era l’origine della “lingua galeatica”, una pseudo-lingua inventata sule pagine di “Linus” da Sergio Secondiano Sacchi, oggi Direttore artistico del Premio Tenco e autore di libri umoristici. Al convegno parteciparono, oltre a Billy, “Francesco Guccini, che presentò il “saggio critico… sull Homlet atto III scena I” di Guilerm Skuasabarda e il prof. Guido Pensato, direttore della Biblioteca Universitaria [sic! in realtà e…fatalmente “Provinciale”] di Foggia. Assente il prof. (?!?) Antonio Silva: “per dichiarata malattia e per la fortuna scientifica del simposio”. (“Linus”, 24, n. 1 -274- gennaio 1988). Il “convegno” fu molto acceso e vide su opposte posizioni Guccini, che sosteneva l’origine nordica del “galeatico” e Pensato, che ne sosteneva l’origine garganica. Il Billy brillante ideatore di burle – viene da pensare a Le beffe di Olindo (Virgilio Brocchi, Cavallotti, 1946) i.e. Olindo Guerrini/Lorenzo Stecchetti, bibliotecario gaudente e burlone – tornava ad essere, all’occorrenza, il bibliotecario rigoroso, capace – per fare un solo esempio – di coinvolgere nel 1983 duecento persone o più nella presentazione della rivista “Biblioteche oggi”, in un memorabile incontro presieduto dal nostro carissimo Luigi Crocetti, con la partecipazione “straordinaria” di Umberto Eco. La biblioteca per lui doveva essere un soggetto attivo e vitale, ben al di là delle funzioni canoniche assegnatele dalla storia e dalla prassi comune. Presentazioni di libri, concerti di musica classica, mostre di pittura e mostre fotografiche, tra le quali va ricordata “A corpo libro”, con catalogo pubblicato dalla Clueb nella collana “Umor di libro”, immagini di lettori catturate da Mimmo Attademo, per conto della Biblioteca Provinciale di Foggia, sulle spiagge del Gargano, nell’ambito del progetto “Del leggere in spiaggia”. La sua Direzione portò la biblioteca “Walter Bigiavi” ai massimi  livelli di efficienza, cui contribuirono alcune importanti innovazioni, come la creazione di una Sala di consultazione e del servizio di “reference”. Il bibliotecario Billy era anche un accanito lettore. La sua biblioteca privata, custodita da Dede Auregli, sua ultima devota compagna, ricca di qualche migliaio di volumi, soprattutto di storia e cultura politica, ma anche di letteratura e arte (cose che amava moltissimo); notevole e funzionale era la sezione culinaria, perché, tra gli hobby (o passioni) di Billy c’era la buona cucina, alla quale si dedicava come “degustatore”, ma anche come cuoco. Riesce arduo, se non impossibile, contare gli incontri conviviali, occasioni nelle quali sfoggiava non solo il buon gusto e la rammentata competenza, ma anche le sue innate qualità di piacevolissimo conversatore, dalla battuta pronta e spesso “fulminante”. Tante altre cose si potrebbero dire di Billy bibliotecario, di Billy militante e soprattutto di Billy uomo. Chiunque l’abbia conosciuto porterà sempre nel cuore il suo bellissimo sorriso, la brillantezza del suo conversare, la sua disponibilità, il suo impagabile senso dell’amicizia, che ha arricchito la vita di tante persone, compresa quella di chi scrive e che ancora fatica a parlare di Billy al passato. Ci piace, perciò, chiudere con il saluto che Antonio Machado dedicò al suo giovane amico Federico Garcia Lorca, vilmente giustiziato dagli assassini franchisti: “Va’, Billy, dormi, riposa”. Rino Pensato  ","
"
https://aibnotizie.aib.it/bologna-biblioteche-senza-trucchi/,Bologna: biblioteche senza trucchi,,AIB Notizie,,31 Gennaio 2023,,HTML,https://aibnotizie.aib.it/,,,,CC BY-SA 4.0," Da Anna Manfron riceviamo e pubblichiamo A Bologna, nello spazio per i giovani della Casa gialla gestita dalla Biblioteca del Pilastro è stata organizzata una lezione tenuta da un’estetista, come riporta l’articolo di un quotidiano («La Repubblica. Bologna», 18 novembre 2022): “In biblioteca non solo per leggere e studiare, ma anche per imparare a farsi la manicure, acconciarsi i capelli e truccarsi … [perché] nell’epoca del digitale la biblioteca non può più essere solo un luogo di prestito di libri cartacei.” L’iniziativa ha visto la partecipazione di tre ragazzine attratte da modelli di bellezza che creano facili e comprensibili aspettative nella mente di adolescenti. Ma forse si sono sottovalutate alcune questioni. Ad esempio il tema del rapporto degli adolescenti con il corpo: troppo importante e delicato per essere affidato a un beauty corner con estetista come quello allestito dal settore Biblioteche del Comune. Per di più, la bibliotecaria responsabile del progetto ha presentato la scuola di trucco come alternativa a un fallimentare club del libro, titolo di per sé assai respingente! Ma biblioteche e bibliotecari devono fare autocritica se una loro iniziativa non funziona e non preferire scorciatoie varie al dovere di lavorare per una vera emancipazione delle persone, in particolare delle giovani donne. L’inclusione sociale, il miglioramento di sé e della comunità passano attraverso la conoscenza che dona autonomia e indipendenza decisionale e trova un pilastro nell’accesso gratuito all’informazione corretta e completa che rende liberi e consapevoli e che è lo scopo principale dell’esistenza delle biblioteche pubbliche. Lo sappiamo, conosciamo il Manifesto IFLA-UNESCO delle biblioteche pubbliche fin dalla versione del 1994 e la recente Carta di Milano; e quindi cosa sta succedendo nelle biblioteche comunali di Bologna? Ebbene una spiegazione forse c’è e, a mio parere, la si può trovare nell’articolo di Gaspare Caliri, Cecilia Colombo e Anna Romani, Una città che ci fa vivere molteplici vite: il percorso etnografico, maieutico e strategico del Settore Biblioteche del Comune di Bologna, «AIB studi», 62 (2022), n. 3, p. 609-625. La lettura apre una finestra su una fase di incertezza, di mancanza di visione e di programmazione, tutti fattori che lasciano spazio a improvvisazioni come quella citata che attirano la curiosità delle cronache locali, mentre non sono valorizzate le molteplici attività di promozione e sostegno alla lettura progettate e gestite con successo da bibliotecari consapevoli e preparati. Entrando nel merito delle diciassette pagine dell’articolo emergono contenuti e parziali risultati della consulenza finanziata con risorse PON e affidata all’azienda bolognese che opera nei settori della comunicazione e della rigenerazione urbana, azienda per la quale lavorano gli autori dell’articolo. Si tratta di un progetto iniziato nell’agosto 2020 e non ancora concluso, che deve fornire al Settore biblioteche e welfare culturale del Comune di Bologna un «obiettivo di cambiamento» così formulato nel contributo (p. 621): “Nei prossimi cinque anni il Settore Biblioteche e welfare culturale intende accendere e coltivare l’attenzione delle persone, favorire pratiche di inclusione, immaginazione e conoscenza non lineari e incentivare percorsi accessibili di orientamento e di connessione culturale e informativa.” Se il gattopardismo non avesse un’accezione negativa, si potrebbe citare la famosa frase di Tancredi «se vogliamo che tutto rimanga com’è, bisogna che tutto cambi». Problemi, obiettivi, percorsi, così come la «visualizzazione di un futuro desiderabile» sono presenti nei Piani Programma di quella che era l’Istituzione Biblioteche del Comune di Bologna, abolita a fine 2020. Proprio questo passaggio amministrativo non motivato da ragioni convincenti, che ha posto termine a una parabola in crescita positiva dei servizi, ha determinato la richiesta del personale bibliotecario di un «allineamento condiviso sulla direzione strategica del sistema delle biblioteche». C’era, ed è naturale, il timore di veder demolito quanto costruito nei dieci anni di vita dell’Istituzione e di uno stravolgimento di ruolo e competenze, tanto da chiedere un’integrazione dell’offerta formativa. Per capire tutto questo era necessario finanziare un progetto «per indagare il senso del mestiere bibliotecario»? L’articolo accenna in proposito a un’indagine sociologica condotta sui bibliotecari comunali che ha visto prima la somministrazione di un questionario (fase denominata «etnografia bibliotecaria») e poi di interviste (fase di «maieutica bibliotecaria») che hanno generato richieste del tutto analoghe a quelle emerse dall’indagine precedente. Anche in questo caso gli autori mostrano di aver trascurato il contesto di partenza, di non dare conto né del numero di coloro che hanno iniziato e poi concluso il percorso, né vengono riportate o almeno esemplificate le domande sottoposte al personale bibliotecario nel questionario e nelle interviste, togliendo al lettore ogni possibilità di valutazione del metodo adottato. Stessa cosa per quella che viene presentata come la fase ancora in corso, un questionario rivolto alle persone con più di 16 anni relativo al rapporto con la lettura. Anche in questo caso non si possono conoscere le domande: l’indirizzo web fornito nell’articolo porta al questionario online che però risulta inaccessibile, visto che il modulo – ovviamente – non accetta più risposte. Ci si poteva aspettare qualcosa di più da chi ricoprendo ruoli o espletando incarichi non ha mai lavorato in precedenza nelle o per le biblioteche? La prima esperienza dell’azienda di consulenza rendicontata dai suoi tre collaboratori ha generato la domanda evidenziata nell’articolo: “perché le biblioteche oggi – ma soprattutto – perché le biblioteche in futuro?” D’altra parte non sono considerati i molteplici contributi del settore disciplinare sugli argomenti trattati, salvo citare due pubblicazioni di Chiara Faggiolani e un volume scritto da Giovanni Solimine insieme al giornalista Giorgio Zanchini. Un po’ poco per un articolo ospitato in una rivista che si rivolge ai bibliotecari e che ha come editore l’Associazione Italiana Biblioteche. I bibliotecari dell’AIB sono senz’altro in grado di fornire un’ampia bibliografia; io inizio suggerendo di leggere almeno qualcuno dei contributi di Robert Darnton (ad esempio Il futuro del libro, Milano, Adelphi, 2011). Anna Manfron già direttrice dell’Istituzione Biblioteche del Comune di Bologna, membro del Collegio dei Probiviri dell’Associazione Italiana Biblioteche annamanfron17@gmail.com ","
 Biblioteche pubbliche Bologna, Consulenze esterne, Definizione obiettivi; "
https://aibnotizie.aib.it/book-fair-2016-bibliotecari-francesi/,Book Fair 2016. Bibliotecari francesi: diario di una esperienza bolognese,,AIB Notizie,,23 Maggio 2016,,HTML,https://aibnotizie.aib.it/,,,,CC BY-SA 4.0," Alla vigilia dell’apertura della Fiera del libro di Bologna eravamo dieci bibliotecari francesi provenienti dalla regione Rhone-Alpes. Grazie all’aiuto di Jennifer Colombari dell’AIB Emilia-Romagna abbiamo visitato le più importanti biblioteche della città, desiderosi, l’indomani, di partecipare alla Fiera. La Fiera Book fair 2016 La maggior parte del gruppo non conosceva la Fiera e per questo motivo molti di noi sono rimasti sbalorditi dalle dimensioni, dalle tante presenze editoriali straniere, dai tanti giovani illustratori che facevano la fila davanti gli stand degli editori. Tutti hanno potuto parlare in francese, italiano o inglese con librari, editori o illustratori. Una visita allo stand dell’AIB ci ha potuto dare l’occasione di vedere una delle numerose mostre della Fiera e una pausa per ascoltare una conferenza dedicata alla traduzione di un romanzo per adolescenti. Insomma, una giornata non bastava per vedere tutto ed è stata una bellissima esperienza! Le visite nelle biblioteche L’Archiginnasio, l’Alliance Française e la Sala Borsa erano nel programma del nostro viaggio, ma alcuni di noi sono riusciti – fuori programma – a visitare la Biblioteca comunale del MAMBO e la Biblioteca d’Arte e di Storia che si trova nella vecchia chiesa di San Giorgio in Poggiale. Tutte le diverse biblioteche che ci hanno accolto, ci hanno dato un panorama del loro patrimonio e dei loro servizi al pubblico. E abbiamo avuto sempre la possibilità di parlare in francese con i bibliotecari bolognesi. Incontri coi colleghi italiani Durante questo viaggio di studio, i diversi incontri ci hanno dato una visione del lavoro di bibliotecario in Italia. L’accoglienza è sempre stata molto gentile, tutti sono stati molto cortesi, sia all’Archiginnasio, stupendo luogo di storia, di memoria e biblioteca patrimoniale, che alla Sala Borsa, altro posto importantissimo della cultura bolognese, dove si fanno progetti ambiziosi, come quello con gli adolescenti o ancora con i bambini piccoli. All’Alliance Française abbiamo scoperto la ricchezza degli incontri e delle mostre. Abbiamo tutti voglia di tornare e il soggiorno è stato troppo breve per prendere le giuste misure dell’ambiente ricchissimo della cultura di Bologna. La nostra impressione sulla situazione delle biblioteche e dei bibliotecari in Italia Durante il viaggio e nel corso delle visite, abbiamo avuto l’opportunità di chiacchierare con diversi bibliotecari e abbiamo appreso che la situazione italiana è molto simile a quella inglese: l’amministrazione centrale e quella comunale qualche Biblioteca Archiginnasio anno fa hanno bloccato il turn-over del personale e quindi, per esempio, in dieci anni l’Archiginnasio è passato da 70 a 38 unità di personale impiegato in biblioteca. Nessuna assunzione vuol dire nessuno concorso. Per rimanere aperte, le biblioteche pagano cooperative private per fare una parte della catalogazione, ma anche per l’accoglienza al pubblico. A poco a poco, la biblioteca si avvia a diventare sempre più aperta all’intervento dei privati: alla Sala Borsa, ad esempio, 35 persone lavorano per conto dell’amministrazione comunale e 40 persone hanno contratti privati. Questo può anche comportare anche una diminuzione della professionalizzazione. Per gli acquisti, la situazione non è migliore: i budget sempre più ridotti rendono difficile un incremento documentario efficacemente pianificato. Per finire, anche per la programmazione culturale, molte biblioteche bolognesi non hanno soldi e devono ricorrere al partenariato con associazioni e altre istituzioni. In conclusione, citiamo una visione molto pessimista di un bibliotecario bolognese a proposito del futuro delle biblioteche italiane: “privatizzazione o chiusura”. Speriamo che non abbia ragione. Un gruppo di bibliotecari francesi ","
"
https://aibnotizie.aib.it/bookface-il-gioco-nazionale/,"Bookface, il gioco nazionale",,AIB Notizie,,18 Febbraio 2018,,HTML,https://aibnotizie.aib.it/,,,,CC BY-SA 4.0,"  L’anno 2017 del Games Day@Your Library ha potuto beneficiare dell’ampliamento del gruppo di lavoro ed è stato dunque possibile sviluppare un piano editoriale per i social network che facesse da volano alle attività delle biblioteche, ma anche delle community dei giocatori che si trovano on line. Per questo motivo e anche perché i social network avrebbero permesso al gruppo di interagire facilmente con biblioteche e appassionati, si è deciso di utilizzare il profilo Instagram di IGD Italia per il Gioco Nazionale. Perché lanciare il gioco su Instagram? Perché si voleva cogliere la capacità di riuscire in poche righe a invitare gli utenti alla creazione di contenuti attraverso un percorso emozionale, come quello delle “bookface” (ovvero “facce da libro”), già conosciuto e apprezzato dalla comunità della piattaforma. Il nesso tra biblioteche e mondo dell’immagine/foto è infatti molto forte non solo perché esse incentrano la propria attività su un oggetto, il libro, che è fruibile in primis mediante la vista; ma anche perché il libro stesso ha una valenza estetica, nella copertina, nelle miniature, nelle illustrazioni, tale da far apparire quasi spontaneo “fotografarlo”. Uno degli obiettivi del gioco era, da un lato quello di stimolare gli utenti a far parte di una community, ancora piccola e poco conosciuta dal pubblico, dall’altro dar vita a delle vere e proprie narrazioni riguardanti il gaming in biblioteca.   Sono stati 69 i post pubblicati dai partecipanti al contest, di cui molti in versione album da sfogliare. La parte del leone l’ha fatta il Centro Culturale Il Pertini, una delle poche istituzioni che anima il panorama italiano delle biblioteche che promuovono la propria attività su Instagram. Tra le altre istituzioni che hanno partecipato attivamente  si segnalano la biblioteca di Cesate (CSBNO) e la biblioteca civica del Bailo di Sarezzo. Da menzionare anche la biblioteca di Tilane che, per favorire l’attiva partecipazione degli utenti al gioco, aveva selezionato e messo a disposizione del pubblico della biblioteca una serie di copertine come spunto, per incentivare la creatività degli utenti. Sebbene il regolamento prevedesse l’uso esclusivo di Instagram, alcune biblioteche non iscritte a questa piattaforma, hanno comunque giocato usando le proprie pagine Facebook come canale. È quanto hanno fatto la Mediateca Montanari di Fano e il Multiplo di Cavriago. Cosa deriva da quest’esperienza di gioco? La modificazione nell’approccio al pensare e praticare la biblioteca. Le dinamiche ludiche, applicate alla vita quotidiana all’interno di una biblioteca, modificano la percezione delle raccolte esposte e messe a disposizione del pubblico. L’utilizzo sempre più diffuso dei dispositivi di comunicazione mobile favorisce un ruolo attivo nell’esplorazione e nella scoperta della biblioteca, negli spazi, nei servizi, delle  collezioni, in simbiosi con i meccanismi tipicamente mediatici dell’acquisizione e della fruizione dei contenuti. Le potenzialità per le biblioteche sono evidenti: le strategie di attenzione e partecipazione emotiva che il giocatore riserva tipicamente alle pratiche ludiche possono essere riversate sulla fruizione del patrimonio della biblioteca, diventato contemporaneamente campo di gioco e “luogo” di crescita cognitiva. Entrando nel dettaglio dei risultati del questionario  distribuito alle biblioteche dopo l’esperienza IGD17, analizzando le risposte alla domanda: “Ti è piaciuto il gioco nazionale di quest’anno? (Bookface)”, emerge un quadro piuttosto positivo, con commenti che sottolineano il divertimento e la capacità di coinvolgere il pubblico attraverso questa proposta. Ad esempio: “Molto simpatico, e recupera un rapporto più giocoso e meno serioso con il libro (oggetto) con le biblioteche e i bibliotecari. Ottimo gioco che va ad aggiungersi a quello delle recensioni facciali”, oppure “Molto, ha permesso di avere legame anche con la biblioteca “tradizionale” dei libri” e ancora “Moltissimo! I bibliotecari si sono divertiti moltissimo a “metterci la faccia”. Vogliamo proporre il gioco in maniera permanente!”. Alcuni colleghi hanno sottolineato che avrebbero tuttavia preferito un gioco più simile a quello dello scorso anno (Poesie dorsali) per mettere in collegamento virtuale, le biblioteche aderenti. In merito ai collegamenti virtuali sono da ricordare le notevoli difficoltà tecniche incontrate nel primo gioco nazionale proposto nel 2015, “L’impiccato letterario”, in cui diverse biblioteche  non riuscivano a sfidarsi per le linee dati ancora troppo deboli o per scarsa confidenza con i software idonei. E proprio la tecnologia e le difficoltà di approccio agli  strumenti hanno escluso dal gioco 2017 alcune biblioteche che, nelle loro risposte al questionario  hanno fatto notare il gradimento all’idea ma l’impossibilità a parteciparvi. Sempre attraverso il sondaggio si è chiesto: “Hai idee da suggerirci per il prossimo gioco nazionale?” ed ecco alcune delle risposte su cui il gruppo si troverà a meditare: “organizzazione a distanza tramite collegamento web di partite tra squadre di diverse biblioteche ad uno stesso gioco” o “Una “caccia al tesoro” che spinga a giocare materialmente con i libri in biblioteca , oppure una specie di domino con il libri” e “Qualcosa che includa sia volumi per adulti che quelli per ragazzi” e poi un suggerimento organizzativo “Il gioco nazionale deve essere promosso per tempo”. In conclusione: l’obiettivo del gioco nazionale è quello di far sentire le biblioteche aderenti parte di una stessa comunità, esplorando canali ancora non conosciuti o non diffusi sul territorio che possano poi essere fatti propri dalle singole biblioteche. Ciò per organizzare specifici tornei interni o magari sfidando altre biblioteche conosciute durante l’evento nazionale. Per il gruppo sarebbe molto più semplice riproporre iniziative di successo come le “poesie dorsali”, ma questa modalità non consentirebbe di raggiungere gli obiettivi di promozione della cultura ludica in biblioteca. Ci si augura  che le biblioteche, forti delle esperienze proposte dal gruppo, possano rendersi promotrici di tornei di giochi già sperimentati e prendano in considerazione anche  nuove proposte elaborate dal gruppo, anche  esplorando meglio i social, i videogiochi, le app e il coding. Cristina Bambini Debora Mapelli per il Gruppo di lavoro gaming in biblioteca – IGD Italia <ggam@aib.it>   ","
 International games day "
https://aibnotizie.aib.it/buone-vacanze-2/,Buone Vacanze!,,AIB Notizie,,31 Luglio 2019,,HTML,https://aibnotizie.aib.it/,,,,CC BY-SA 4.0,     Buone vacanze a tutti i nostri lettori! La redazione di AIB Notizie ,"
"
https://aibnotizie.aib.it/buone-vacanze/,Buone vacanze!,,AIB Notizie,,3 Agosto 2018,,HTML,https://aibnotizie.aib.it/,,,,CC BY-SA 4.0, Buone vacanze a tutti!      La Redazione di “AIB Notizie”  ,"
 estate 2018 "
https://aibnotizie.aib.it/cara-lettrice-caro-lettore/,"Cara lettrice, caro lettore,",,AIB Notizie,,26 Marzo 2020,,HTML,https://aibnotizie.aib.it/,,,,CC BY-SA 4.0," probabilmente nessuno avrebbe mai immaginato di vivere una situazione drammatica come quella presente ma è successo e riguarda tutti.  Con pazienza ed attenzione tentiamo di condurre la vita di tutti i giorni al meglio possibile, assumendo le più opportune  precauzioni per non ammalarci e per non danneggiare noi stessi e gli altri. Al tempo stesso, in ogni ambito di lavoro, si sta tentando di salvaguardare il patrimonio di idee, conoscenze ed esperienze che ogni attività umana è capace di creare, definendo dei veri e propri contingency plan che consentano alle organizzazioni, grandi e piccole, di mantenere vive le proprie attività. E’ quello che tentiamo di fare anche noi come redazione di “AIB Notizie” che, con il prezioso contributo di Vittorio Ponzani ed Agnese Cargini,  ci siamo riuniti ieri, naturalmente a distanza, ed abbiamo definito un programma redazionale che, nelle prossime settimane, si svilupperà su alcune tematiche che toccano la nostra comunità professionale nella maniera più diretta. Affronteremo, insieme, diverse questioni: da quelle  che vivono biblioteche e bibliotecari che operano nelle regioni maggiormente colpite ai benefici che, in questo specifico contesto, possono derivare dalle risorse digitali, agli impatti socio-economici dell’epidemia sui diversi protagonisti della catena del valore dell’informazione come editori e librai. Su queste tematiche e su altre che vorrete suggerirci, tenteremo di sviluppare la discussione collaborando così, per quello che sarà possibile, alla ricostruzione di una “normalità” di cui abbiamo tutti tanto bisogno. Un caro saluto a tutti Lucia Antonelli Lorenzo Baldacchini Ferruccio Diozzi Maria Senatore Valentina Sonzini ","
 CONTINGENCY PLAN, COVID 19 "
https://aibnotizie.aib.it/ifla-cataloguing-section/,Caratteristiche e articolazione dell’IFLA cataloguing section,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," Lunedì 11 giugno scorso, nella magnifica cornice della Biblioteca delle Oblate, si è svolto il settimo seminario di aggiornamento della Sezione Toscana, dal titolo “Notizie dall’IFLA”. L’incontro era focalizzato sulla strategia dell’IFLA in ambito catalografico e sulle iniziative in corso dello Standing Committee della Cataloguing Section; ospite del seminario era Agnese Galeffi, dal 2011 membro della Sezione IFLA. Dopo l’introduzione e il saluto di Sandra Di Majo, Presidente del Cer toscano, Agnese Galeffi ha illustrato in modo chiaro e puntuale la struttura e l’organizzazione  della Sezione catalogazione, sottolineandone gli aspetti maggiormente rilevanti. L’architettura, innanzitutto: l’International Federation of Library Associations and Institutions è organizzata in cinque Divisioni (I Library Types, II Library Collections, III Library Services, IV Support of the Profession, V Regions), a loro volta articolate in quarantotto Sezioni e in Gruppi di interessi speciali (SIGs). La Cataloguing Section fa parte della Division III e ha al suo interno, come ogni Sezione, uno Standing Committee cui spetta il compito di controllare e sviluppare l’attività della Sezione. Del Comitato fanno parte venti membri, più due corrispondenti esterni, rappresentativi di quindici nazioni, la maggior parte delle quali appartenenti all’area nord europea. Le finalità della Sezione, come si legge dal sito, sono le seguenti: “The Cataloguing Section analyzes the functions of cataloguing activities for all types of material and media, including both bibliographic and authority information, for the benefit of all users. The Section proposes and develops cataloguing rules, guidelines and standards for bibliographic information taking into account the developing networked digital environment in order to promote universal access to and exchange of bibliographic and authority information [1]”. La Cataloguing Section collabora attivamente con TC46-Information and Documentation, Comitato dell’ISO, e, naturalmente, con le tre sezioni IFLA incentrate su tematiche attinenti (Bibliography, Classification and Indexing, Information Technology); all’interno di essa esistono tre gruppi di lavoro affiliati, due dei quali finalizzati alla revisione dell’ISBD e di FRBR e uno ai metadata per oggetti digitali. Attualmente i membri dell’ISBD Review Group sono impegnati nel tentativo di armonizzare, da una parte, lo standard ISBD con le nuove regole angloamericane (RDA: Resource Description and Access), dall’altra, il trattamento delle risorse in continuazione con il Registro ISSN. Gli strumenti di lavoro della Sezione sono costituiti dalla mailing list (CATSMAIL [2]), tesa a facilitare gli scambi tra i membri dei Comitati e altri bibliotecari interessati, e dalla newsletter (SCATnews [3]), da vari anni disponibile solo in versione elettronica, dedicata alla comunicazione dei lavori della Sezione e dei principali eventi del mondo catalografico. Un’importante piattaforma di lavoro è costituita, inoltre, dalle pagine “wiki”, nelle quali viene pubblicato il materiale prodotto che può essere soggetto a osservazioni, integrazioni e modifiche da parte dei membri. Agnese Galeffi ha, quindi, ricordato alcuni risultati del lavoro della Cataloguing Section: la promozione della traduzione in varie lingue dei Principi internazionali di catalogazione [4], probabilmente soggetti a revisione a partire dal 2013; gli ISBD Consolidated edition [5], di cui sono consultabili online gli esempi [6]; l’UNIMARC Manual: authorities format [7] giunto alla terza edizione; l’Anonymous Classics [8], liste di opere anonime delle maggiori tradizioni letterarie, redatte con l’ausilio di studiosi di tutto il mondo. Un’altra importante risorsa di cui si occupa la Sezione è il VIAF (Virtual International Authority File) [9], un archivio di autorità internazionale “virtuale” mantenuto dal Consorzio OCLC al quale contribuiscono, ad oggi, oltre venti agenzie bibliografiche nazionali e/o biblioteche in tutto il mondo. Secondo l’esperienza della relatrice, le principali caratteristiche dell’IFLA sono rappresentate dall’ambiente paritario e dalla capacità di previsione a lungo termine, condizioni entrambi imprescindibili per lo sviluppo delle idee in un contesto di ampie dimensioni. A conclusione della sua presentazione, Agnese Galeffi ha ricordato il prossimo appuntamento IFLA che si terrà nell’agosto prossimo a Helsinki, in Finlandia [10]; la Sessione della Cataloguing Section porta il titolo “Inspired moments in cataloguing”. Dal momento che ciascun cambiamento provoca, inevitabilmente, incertezza in tutti coloro che ne saranno coinvolti a vari livelli, ci auguriamo che questo titolo sia di buon auspicio per il futuro del settore catalografico, già da vari anni in fermento… … e tendenze in atto nel settore catalografico “e dintorni” La seconda parte dell’incontro, indicata sulla locandina con il titolo di “Teoria e pratica della catalogazione: regole italiane ed il contesto internazionale”, prevedeva una discussione moderata da parte dei partecipanti sulle tematiche affrontate durante la presentazione di Agnese Galeffi, in relazione allo scenario catalografico nazionale ed estero. Il primo a intervenire è stato un uditore di eccezione, Diego Maltese; nel suo intervento ha espresso l‘idea che l’aspetto bibliografico, fondamentale non solo nel panorama catalografico, sia ormai minoritario rispetto alle svariate “offerte” di possibilità di ricerca presenti sul web e si è chiesto che fine abbiano fatto le grandi bibliografie del passato, redatte dalla principali biblioteche e/o agenzie bibliografiche di tutto il mondo. Agnese Galeffi ha, quindi, ricordato il venir meno dell’idea del controllo bibliografico universale che, unito alla mancanza di raccordi tra le biblioteche, le case editrici e gli altri attori dell’informazione e sommato alla difficoltà di aggiornamento in tempi rapidi delle bibliografie, conduce al declino di questo tipo di risorse, rispetto alle quali vengono privilegiati strumenti più “snelli”, come i grandi cataloghi e, a un altro livello, il web stesso. Ha preso poi la parola Andrea Fabbrizzi, membro del Gruppo di studio Catalogazione ed indicizzazione dell’AIB, per chiedere il motivo dell’esistenza di due Sezioni separate, all’interno dell’IFLA, una dedicata alla parte descrittiva e l’altra alla semantica; Fabbrizzi ha sottolineato inoltre come, nonostante la tendenza, da FRBR in poi, di considerare il settore catalografico come un insieme unitario, anche nelle ultime regole catalografiche (REICAT e RDA) non venga accolto l’ambito dell’indicizzazione. La domanda, di difficile risposta, ha portato la discussione sul ruolo delle associazioni internazionali come l’IFLA e delle commissioni nazionali incaricate di redigere standard catalografici. Proprio sulla scia di quanto emerso vorrei concludere questo breve contributo con una considerazione che mi piacerebbe favorisse una riflessione nei colleghi impegnati nel settore catalografico. Come noto, le nostre regole nazionali di catalogazione, le REICAT, sono state pubblicate nel 2009, dopo anni di intenso lavoro da parte della Commissione permanente per l’aggiornamento e le eventuali semplificazioni delle regole per la compilazione del catalogo alfabetico per autori nelle biblioteche italiane [11]. A tre anni di distanza dall’emanazione del nuovo codice poco sembra essere cambiato nei principali cataloghi italiani; anche nel principale opac nazionale, SBN, dopo la circolare apparsa all’inizio del 2010 [12] si sono notati soltanto alcuni cambiamenti, soprattutto a livello di descrizione bibliografica, la parte più “indolore” e con minime ricadute sul pregresso. Questa lentezza nella piena applicazione delle nuove regole dipende, certamente in gran parte, dalla inadeguatezza dei vari software utilizzati nelle nostre biblioteche, sia all’interno del Servizio bibliotecario nazionale sia al di fuori (basti pensare alle difficoltà di realizzazione e gestione di un’architettura FRBR, alla base delle REICAT, all’interno dei nostri sistemi attuali). Risale a pochi giorni fa (esattamente, al 12 giugno 2012) la pubblicazione della prima parte della nuova Guida alla catalogazione SBN per il materiale moderno [13], per il momento sotto forma di “draft”, a cura dell’Area standard, norme catalografiche e didattica dell’ICCU con la collaborazione della Biblioteca nazionale centrale di Roma. Nella prefazione si dichiara il riferimento al codice nazionale, all’ISBD Consolidated edition e al formato UNIMARC; si legge, inoltre «Spesso, nella descrizione delle aree, sono stati riportati esempi presenti nelle REICAT per molti dei quali è stato effettuato il link all’immagine del frontespizio e, quando necessario, ad altre parti della pubblicazione. Riferimenti alle REICAT sono presenti, sia quando si è ritenuto utile riportarne interi brani, sia per rimandare ad ulteriori approfondimenti». Alla base della nuova Guida c’è, dunque, un legame stretto con il codice nazionale, ma, come già rilevato, si tratta soltanto della descrizione bibliografica che non rappresenta, come noto, la parte maggiormente innovativa delle REICAT. Resta ancora incerto il grado di applicazione delle norme per quanto concerne «il titolo uniforme, ovvero la distribuzione delle responsabilità a livello di opera e a livello di registrazione bibliografica [che] sarà possibile solo con l’adeguamento di vari s/w (protocollo, Import/export, ricerca, visualizzazione OPAC) [14]». L’auspicio, da parte di chi scrive, è quello di un “presidio” effettivo nei confronti del nostro codice nazionale, che nei suoi sviluppi futuri dovrà naturalmente tenere conto del contesto internazionale, aprendosi agli stimoli oltre confine e confrontandosi con le tendenze provenienti dallo sviluppo del web semantico [15]. Da non ripetere, al contrario, un abbandono delle nuove regole a se stesse, esperienza già vissuta in passato che rischierebbe di avere, nei tempi attuali dettati da tecnologie in continua evoluzione, ricadute pesanti ed il rischio di isolamento dal resto della comunità bibliotecaria internazionale. simona.turbanti@sba.unipi.it  [1] http://www.ifla.org/en/about-the-cataloguing-section. [2] http://www.ifla.org/en/node/498. [3] http://www.ifla.org/en/node/495. [4] http://www.ifla.org/en/publications/statement-of-international-cataloguing-principles. [5] http://www.ifla.org/publications/international-standard-bibliographic-description. [6] http://www.ifla.org/en/publications/full-isbd-examples. [7] http://www.ifla.org/en/publications/ifla-series-on-bibliographic-control-38. [8] http://www.ifla.org/node/4957/. [9] http://viaf.org/. [10] http://conference.ifla.org/ifla78. [11] http://www.iccu.sbn.it/opencms/opencms/it/main/attivita/gruppilav_commissioni/pagina_94.html. [12] http://www.iccu.sbn.it/opencms/opencms/it/main/eventinovita/2010/novita_104.html. [13] http://www.iccu.sbn.it/opencms/opencms/it/archivionovita/2012/novita_0009.html. [14] Cfr. la sopra citata Circolare per l’applicazione delle REICAT in SBN http://www.iccu.sbn.it/opencms/opencms/it/main/eventinovita/2010/novita_104.html. [15] Proprio alcuni giorni fa si è svolto a Firenze il seminario internazionale dal titolo “Global interoperability and linked data” che ha visto la partecipazione di numerosi relatori italiani e stranieri, incentrato sull’interoperabilità e sull’apertura dei dati nel mondo delle biblioteche (cfr. http://www.linkedheritage.org/linkeddataseminar/). Ultima consultazione: 20 giugno 2012 ","
"
https://aibnotizie.aib.it/categorie/,Categorie,,AIB Notizie,,1 Dicembre 2023,,HTML,https://aibnotizie.aib.it/,,,,CC BY-SA 4.0, ,
https://aibnotizie.aib.it/buscaglia-cavalcare-tigre-stelline-2017/,Cavalcare la tigre. Report dell’incontro alle Stelline,,AIB Notizie,,18 Aprile 2017,,HTML,https://aibnotizie.aib.it/,,,,CC BY-SA 4.0," Tra le iniziative collaterali del recente Convegno delle Stelline (Milano, 16 -17 marzo 2017), si è svolto il workshop Cavalcare la tigre dei social network: musei, archivi e biblioteche tra “open access” e “big data”curato da MAB Lombardia in collaborazione con Regione Lombardia e Politecnico di Milano. L’incontro è stato coordinato da Ornella Foglieni (AIB/MAB Lombardia) ed ha rappresentato un’occasione per riflettere sulla pervasività dei social network e sulla creazione di “big data”, per comprenderne gli influssi sui servizi culturali. Eleonora Lorenzini (Politecnico di Milano) ha spiegato che il percorso corretto da seguire nell’uso degli strumenti digitali deve comprendere prima di tutto una chiara strategia di azione (definizione del posizionamento dell’istituzione culturale, introduzione di figure con competenze ibride), una solida pianificazione, una puntuale progettazione e una periodica attività di misurazione (rilevazione degli accessi, indagini occasionali o monitoraggio costante sugli utenti). Lorenzo Bernorio (Makno) nel suo intervento è partito da una considerazione: la domanda di intrattenimento culturale è sempre più in crescita e il pubblico dà un valore differente alla fruizione di contenuti rispetto al passato; con questa premessa, ha sottolineato quanto oggi sia significativo il fatto che l’utente attuale desideri condividere con altri le proprie esperienze, soprattutto attraverso i social network. Ha quindi invitato a misurare e ad esaminare la customer satisfaction, oltre che a segmentare il pubblico in base al grado di fidelizzazione e a considerare anche quello potenziale. Max Bancora (Fluxedo) ha parlato invece di analisi dei big data ricavati dai social media. Con appositi strumenti si possono capire i trend, il livello di coinvolgimento, il sentire prevalente (positivo o negativo) e individuare gli influencer; in questo contesto esiste l’opportunità di intervenire quando tra gli utenti prevalgono percezioni negative, al fine di ristabilire una relazione positiva. Nel suo secondo intervento, relativo in particolare al sistema museale, Eleonora Lorenzini ha evidenziato quanto siano ancora pochi gli utenti abituati ad acquistare titoli per attività culturali; ha spiegato che gli utenti di Internet sono ormai avvezzi a tali pratiche ma, laddove non ottengano facilmente tali servizi on line, abbandonano la navigazione. In seguito, la relatrice ha riportato alcuni dati relativi alla presenza dei musei italiani nel Web, ricavati da un’analisi condotta dall’Osservatorio Innovazione Digitale nei Beni e Attività Culturali del Politecnico di Milano: approssimativamente la metà delle strutture esaminate nell’ambito dell’analisi dell’Osservatorio ha un proprio sito web, ma il numero di quelle che mettono a disposizione in home page una chiara call to action finalizzata all’acquisto dei biglietti è ancora molto basso. Inoltre, l’indagine ha rilevato che diversi musei hanno almeno un account sui social network, anche quando privi di un sito web, mettendo in atto una strategia vincente soprattutto nei casi in cui ci sia scarsa disponibilità di risorse economiche. In ogni caso, per sviluppare il cosiddetto engagement in Facebook, Twitter, Instagram e simili, è consigliabile cercare di coinvolgere gli utenti o costituire una vera e propria community in cui condividere contenuti esclusivi. Paolo Cavallotti (Museo della Scienza e della Tecnologia “Leonardo da Vinci”) si è poi soffermato su come i social media debbano essere parte di una strategia digitale più ampia, che comprenda tutte le funzioni dei musei. Ha dato alcuni preziosi suggerimenti concreti: rivolgersi a nuovi utenti, produrre contenuti di qualità, descrivere le collezioni e la storia dell’istituzione di appartenenza, invitare i visitatori a condividere le loro esperienze e pubblicare foto. Vittore Armanni ha parlato della Fondazione Giangiacomo Feltrinelli (Fondazione Giangiacomo Feltrinelli) che si avvale sempre più dei social network per far emergere la ricchezza del proprio patrimonio. Ha anche consigliato di veicolare i contenuti senza rinunciare al rigore e alla complessità, adottando un linguaggio che stimoli reazioni emotive; ha inoltre sottolineato l’importanza di evitare l’estemporaneità, affermando quanto invece sia efficace scrivere post sempre collegati a possibili approfondimenti eventuali. Ha anche precisato che la Fondazione ha anche una rivista on line che prevede frequenti rimandi alle fonti possedute ed ha spiegato come possano essere sperimentate nuove modalità di partecipazione e coinvolgimento da parte degli utenti grazie ai social network. Infine Marco Goldin (MLOL), ha esposto i dati tratti dalle pagine Facebook delle biblioteche della Città metropolitana di Milano; il risultato di tale rilevazione ha mostrato una decina di forti comunità trasversali di utenti. Inoltre, attraverso l’analisi semantico-computazionale dei post istituzionali, possibile grazie ad un algoritmo che ricava le coppie di parole più ricorrenti, ha evidenziato quanto il linguaggio bibliotecario risulti spesso piuttosto autoreferenziale, oltre che poco idoneo a incoraggiare l’utente soprattutto quando il suo coinvolgimento non sia limitato alla semplice ricerca di un libro nell’opac e riveli, invece, l’intenzione di vivere un’esperienza concreta in biblioteca. Cristina Buscaglia <Convegno Stelline 2017> <Cavalcare la tigre> ","
 MAB "
https://aibnotizie.aib.it/che-cose-un-videogioco/,Che cos’è un videogioco?,,AIB Notizie,,6 Maggio 2021,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo questa recensione di Francesco Mazzetta. Marco Accordi Rickards nel suo libro recentemente pubblicato da Carocci cerca di rispondere alla domanda fin dal titolo, traducendo la domanda stessa in affermazione. Accordi Rickards, già giornalista videoludico, direttore di varie testate specialistiche ed ora docente di Teoria e critica delle opere interattive presso l’Università degli Studi di Roma Tor Vergata, direttore di Vigamus (il Museo del Videogioco di Roma, inserito nell’Anagrafe delle Biblioteche Italiane con ISIL IT-RM2011) e di Vigamus Academy (che offre corsi di Laurea e Laurea Magistrale dedicati all’Industria del Videogioco) nel libro Che cos’è un videogioco (Carocci, 2021) offre una risposta divulgativa aggiornando la definizione offerta in passato del videogioco quale “opera multimediale interattiva”. In realtà verrebbe da chiedere: chi è che non sa “cos’è un videogioco”? Forse addirittura a Carlo Calenda, politico ed ex ministro, nonostante i suoi tweet videogame-fobici, è capitato di giocare a qualche solitario o a qualche versione di Tetris sullo smartphone in uno degli spazi forzatamente vuoti della vita (in attesa dal medico, in stazione, all’aeroporto, etc.). Accordi Rickards si sforza di uscire però dalla rappresentazione “ingenua” offerta dai media per offrire una visione aggiornata ed “adulta” del videogioco come “esperienza interattiva”. Non gli sembra basti più infatti la denominazione di “opera multimediale” a fronte di fenomeni emergenti quali l’e-sport, il “videogioco-prodotto” (i “free-to-play” come Candy Crush Saga o buona parte dei giochi per “mobile”) o i serious games/applied games (e qui come esempio viene riportato Wii Fit). La dimensione di “opera” del videogioco gli sembra comunque quella più importante – almeno a livello culturale – e meritevole di approfondimento ed a questa dimensione è dedicato l’approfondimento del libro. Approfondimento che cerca di chiarire sia la genesi del medium, sia l’approccio critico (sempre in passato, spesso ancor oggi) dilettantistico e legato alle priorità commerciali di categorizzazione dell’opera videoludica ai fini della riconoscibilità e più facile promozione e commercializzazione. In quest’ambito rientrano i cosiddetti “generi” (ad esempio: action-adventure, first person shooter, free-roaming, ecc.) che l’autore presenta solo per sottolinearne la povertà critica e la sempre più scarsa rispondenza ai titoli più recenti che sfruttano le varie modalità ludiche per proporre opere sempre più complesse e profonde. Correttamente  Accordi Rickards evidenzia anche certe esagerazioni accademiche legate ai game studies come la contrapposizione apparentemente insanabile tra le correnti “narratologica” e “ludologica”, dove la prima afferma la preminenza della narrazione in tutto il medium mentre la seconda la nega completamente. L’approccio è qui al contrario ragionato mostrando la presenza di vari gradi di narrazione all’interno dei videogiochi che devono essere adeguatamente valorizzati dall’elemento interattivo. A fronte dei due profili “classici” di videogiocatori che sono presenti nella narrazione giornalistica: il “casual” e l’“hardcore” gamer, Accordi Rickards ripropone il profilo del conscious gamer, cioè del videogiocatore che sa valutare criticamente l’opera videoludica,  cogliendone gli aspetti artistici e culturali. In vista di una definitiva completa maturazione del medium che avverrà, secondo l’autore, quando il videogioco saprà esprimere una visione compiutamente e coscientemente politica del mondo. Pur valutando assai positivamente un testo che sa offrire spunti di approfondimento e riflessioni tutt’altro che scontate a contrastare le banalità dei media generalisti, ma spesso anche degli appassionati, restano zone d’ombra ed aspetti irrisolti. Ad esempio del tutto inesplorato resta l’ambito della “gamification” (l’applicazione di aspetti ludici a pratiche non ludiche come l’istruzione o la promozione – ad esempio – dei portali bibliotecari) che non si può ridurre in toto all’ambito dei serious game così come assai insoddisfacente è la definizione di “esperienza interattiva”, potendo essere utilizzata per descrivere anche elementi molto diversi dai videogiochi (ad esempio uno scambio di tweet con Lankes per il sottoscritto risponde perfettamente alla descrizione). Tuttavia si tratta di un ottimo testo per iniziare a capire che il videogioco è un medium che, alla pari degli altri, ha non solo la dignità per essere presente nell’offerta della biblioteca, ma che anzi – anche a fronte delle indicazioni delle ultime Linee guida IFLA per le biblioteche 0-18 (di cui è recente la messa a disposizione in traduzione italiana) – la biblioteca deve offrire per stare al passo col panorama culturale. Sul videogioco e sulla sua presenza in biblioteca discuteranno Cristina Bambini, Alberto Raimondi ed il sottoscritto con Marco Accordi Rickards venerdì 14 maggio, alle ore 18.00, sul canale YouTube di AIB e sulla pagina Facebook di IGD Italia. Francesco Mazzetta ","
 Accordi Rickards, videogiochi "
https://aibnotizie.aib.it/competenze-digitali-agid-strategia-2016/,Coalizione per le competenze digitali AGID. Strategia 2016,,AIB Notizie,,14 Gennaio 2016,,HTML,https://aibnotizie.aib.it/,,,,CC BY-SA 4.0,"  Il 17 dicembre AGID – l’Agenzia per l’Italia digitale ha presentato ai membri della Coalizione per le competenze digitali, di cui l’AIB è parte, la nuova Strategia 2016 per le competenze digitali “(si veda il Rapporto “Competenze digitali. Strategia e roadmap 2016“) e analizzato lo stato dell’arte della crescita delle competenze e dei servizi digitali nel Paese. Su quest’ultimo aspetto la piattaforma dei progetti, selezionati dal Comitato tecnico scientifico di valutazione della Coalizione, descrive, a fine 2015, una realtà di oltre 80 iniziative – tra cui 3 dell’AIB – rivolte a cittadini, PA, Imprese, educazione, che hanno come obiettivo quello di far crescere le competenze digitali. Già in un precedente contributo si era segnalata la possibilità per le biblioteche di aderire alla Coalizione segnalando ad AGID i propri progetti di “information literacy education” e “digital literacy education”. I progetti attualmente in piattaforma e descritti nel documento citato raccontano una realtà, senz’altro parziale, di 864000 cittadini coinvolti in esperienze di alfabetizzazione digitale di base e 756.000 persone coinvolte in attività di alfabetizzazione dei servizi online. Il monitoraggio ci dice che la PA ha messo in rete i suoi servizi (78% su media UE 75%), ma i cittadini li usano ancora poco (18% su media UE 32%). Sul mondo delle imprese e del lavoro una considerazione che AGID ha voluto ribadire è la necessità, per entrare e restare nel mondo del lavoro, di possedere competenze digitali almeno di base: l’assenza secondo AGID inficia la capacità di trovare un lavoro nel 90% dei casi (dati sono disponibili nel rapporto su citato “Competenze digitali. Strategia e roadmap 2016”). Tra le proposte strategiche per il 2016, fermo l’obiettivo di ampliare il numero dei progetti selezionati e le sinergie tra gli attori coinvolti, ricordiamo l’ipotesi di sperimentazione del quadro di riferimento Framework DIGCOM come possibile quadro nazionale delle competenze digitali di base (si veda Ferrari Anusca, DIGCOMP: A Framework for Developing and Understanding Digital Competence in Europe, a cura di Punie Ives e Breko Barbara N., JRC, 2013). Il documento che propone questo modello, nel cercare di superare una prospettiva di competenza digitale incentrata sull’”uso degli strumenti digitali”, recupera alcuni dei concetti presenti nella teoria dell’information literacy, ma con un’interpretazione meno complessa e di nuovo legata a competenze, come accadeva in molti documenti sull’IL dei primi anni Duemila: mancando una visione di processo di ricerca di informazioni nella sua dimensione centrale di “processo di apprendimento per creare nuova conoscenza”, l’attività di ricerca viene presentata come attività di identificazione di informazioni e loro recupero, anche se è apprezzabile il riferimento alla necessità di un vaglio critico nell’uso delle informazioni. Durante la giornata l’AIB, che è presente nella Coalizione con 3 progetti, ha partecipato direttamente al tavolo di lavoro destinato ai progetti per i cittadini, sottolineando il ruolo fondamentale dei bibliotecari per far crescere non solo le competenze digitali dei cittadini, ma anche un’adeguata competenza informativa (Information literacy), senza la quale le potenzialità degli strumenti ITC risulterebbero vane (si veda AGID, Linee guida. Indicazioni strategiche e operative, AGID, 2014) In particolar modo è stato presentato il progetto DFP – Documentazione di fonte pubblica in rete, che da quasi vent’anni raggiunge i cittadini attraverso l’azione di mediazione dei bibliotecari selezionando buone risorse di fonte pubblica. Lo stesso obiettivo si propone Segnaweb, ampliando il raggio d’azione a buone risorse non solo di fonte pubblica, ma comunque particolarmente utili per nell’attività di reference delle biblioteche di pubblica lettura. Da ultimo e di nuovo, dai partner della Coalizione è giunta la richiesta di sostegno economico per ampliare le iniziative di diffusione delle competenze digitali e informative già esistenti. Al momento AGID rimanda sostanzialmente ai finanziamenti europei, proponendosi come “facilitatore”. Dal sito è possibile visionare i finanziamenti selezionati da AGID perché rilevanti rispetto ai progetti di sviluppo della competenza digitale. Laura Ballestra – lballestra(at)gmail.com Rappresentante AIB Coalizione nazionale sulle competenze digitali di AgID ","
 AgID, competenze digitali "
https://aibnotizie.aib.it/la-redazione/collabora-con-noi/,Collabora con noi,,AIB Notizie,,1 Dicembre 2023,,HTML,https://aibnotizie.aib.it/,,,,CC BY-SA 4.0," La redazione di AIB notizie incoraggia la proposta di contributi da parte degli associati e di tutti i lettori del periodico. Per migliorare l’interazione con gli utenti si propongono qui di seguito alcuni criteri/linee guida di base. La redazione ed il direttore restano,  comunque,   a disposizione di tutti i potenziali contributori per ogni chiarimento.  Trasmissione  I contributi dovranno essere inviati a aibnotizie@aib.it Si consiglia di contattare preliminarmente  la redazione per concordare l’oggetto dell’intervento e la  lunghezza del testo, che comunque non dovrà superare i 6000 caratteri spazi inclusi.  Presentazione dei contributi  I contributi dovranno sempre essere accompagnati da:  Titolo dell’articolo nome e cognome indirizzo e mail affiliazione dell’autore/degli autori 2 tag sul contenuto dell’articolo  Ove ritenuto necessario potranno essere incluse:  foto autore in primo piano (90×90 pixel) da una a quattro foto (1024 x 768 pixel)accompagnate da didascalie   Caratteristiche tecniche  I contributi dovranno essere redatti seguendo le caratteristiche qui indicate:  formato RTF interlinea doppia carattere Calibri dimensione 12 punti  E’ preferibile che i testi siano privi di note. I riferimenti bibliografici, ove necessari, dovranno seguire le caratteristiche qui indicate:  Andrea Marchitelli, Giovanna Frigimelica. OPAC. Roma: AIB, 2012. Antonella De Robbio. Accesso aperto 2012: la vie en rose. «AIB studi», 52 (2012), n. 1, p. 17-29.  In caso di citazione di link questi dovranno essere inseriti tra parentesi uncinate e dovrà essere rimosso il collegamento ipertestuale. Dovrà sempre essere indicata l’ultima data di consultazione Esempio:  (ultima consultazione 10/02/2018)  Caratteristiche editoriali   Si consiglia di seguire, quanto più possibile, uno stile piano e colloquiale. Sarà sempre  preferibile sviluppare l’articolo/il contributo in terza persona. Si suggerisce di evitare tecnicismi e di sciogliere sempre acronimi e sigle.  Modalità di pubblicazione   I contributi saranno pubblicati online sul sito internet di AIB notizie e non saranno retribuiti. La Redazione prende in considerazione esclusivamente proposte di interventi originali. Saranno pertanto esclusi interventi già pubblicati altrove o in attesa di pubblicazione. La Redazione si riserva il diritto di pubblicare o meno il contributo inviato verificandone l’effettiva validità e di eseguire interventi formali sul testo per uniformarlo alle norme redazionali. I contenuti redazionali sono distribuiti con una Licenza Creative Commons, (CC BY-SA 3.0 IT) eccetto dove diversamente specificato. Tutto il materiale ricevuto non verrà restituito. I diritti appartengono all’Associazione Italiana Biblioteche.     ",
https://aibnotizie.aib.it/come-creare-e-gestire-una-biblioteca-di-materiali/,Come creare e gestire una biblioteca di materiali,,AIB Notizie,,17 Marzo 2019,,HTML,https://aibnotizie.aib.it/,,,,CC BY-SA 4.0," Rachele Arena, Direttore di biblioteca presso l’Università degli studi della Campania “Luigi Vanvitelli” (UniCampania), ha tenuto per l’Associazione Italiana Biblioteche un corso dal titolo: Materials Library: come creare e gestire una biblioteca di materiali patrocinato dall’Università di Salerno, dal CNBA (Coordinamento Nazionale Biblioteche di Architettura) e dall’Ordine degli Architetti e P.P.C. della Provincia di Caserta che si è svolto nei locali del Dipartimento di Architettura e Disegno Industriale – UniCampania – Via San Lorenzo, n. 1, Aversa (CE).  Con Rachele Arena tutor dell’iniziativa sono stati per i bibliotecari Cinzia Martone (Biblioteca di Architettura dell’Università degli studi di Napoli “Federico II”) e Carmine Messuri (Biblioteca di Architettura di UniCampania) e per gli architetti Melania Rinaldi (collaboratrice part time presso la stessa Biblioteca) e l’arch. Francesca De Liso. Il corso, di livello intermedio, della durata di 10 ore, è stato pensato per bibliotecari ma sono stati ammessi alla frequenza anche architetti e designers poiché sono state affrontate tematiche trasversali, come quelle legate alla progettualità con materiali innovativi e sostenibili oltre al filone degli allestimenti, in questo caso di una Materials Library. L’esperienza proposta dall’AIB è inserita in un programma formativo sulla catalogazione della Sezione Campania e patrocinato dal Dipartimento di Scienze del Patrimonio Culturale dell’Università degli Studi di Salerno, dall’Ordine degli Architetti, P.P. e C. della Provincia di Caserta e dal CNBA (Coordinamento Nazionale Biblioteche di Architettura). Durante le lezioni è stata fornita una panoramica che va dall’allestimento alla catalogazione dei materiali fino alla gestione del nuovo servizio, con esempi pratici di progettualità per il territorio. Sono state presentate varie esperienze di materioteche con un intervento specifico sul tema dell’allestimento e della progettazione con materiali innovativi e sostenibili MCI a cura del prof. Claudio Gambardella, docente presso il Dipartimento di Architettura e Disegno Industriale dell’Università degli Studi della Campania “Luigi Vanvitelli”. Si è parlato di catalogazione ma anche di materiali innovativi e sostenibili presenti nella materioteca, un tema molto caro ai progettisti, e si è posto l’accento sul tema della progettualità per il territorio con una esercitazione di gruppo.  Un tema, quello  delle materioteche (biblioteche di materiali), molto discusso nel corso della 15. Giornata Internazionale di Studi del CNBA (Coordinamento Nazionale Biblioteche di Architettura), tenuta presso l’Università Alma Mater Studiorum di Bologna nel 2017, con l’individuazione di  nuove tendenze delle biblioteche di architettura e non solo. Lo scopo del corso è stato quello  di conoscere al meglio la Materials Library e le procedure di creazione e gestione del servizio di questa tipologia collezione all’interno di una biblioteca. Un esempio fra tutti è la Materials Library del DADI Unicampania, la prima materioteca pubblica dell’Italia meridionale con campioni di materiali e processi innovativi e sostenibili MCX (Material ConneXion Srl) selezionati a livello internazionale. I corsisti hanno appreso come compilare le schede e come catalogare i diversi “documenti”, imparando a riconoscere campioni di materiali innovativi e sostenibili presenti della Materials Library di  UniCampania con la possibilità di esaminare  esperienze italiane e straniere in tema di creazione e gestione della Materials Library. Punto di forza dell’iniziativa è stato fornire elementi essenziali per imparare a costruire esperienze di progettualità con ricaduta sul il territorio, applicare i principi appresi nella prospettiva di creazione di una Material Library e formulare proposte di valorizzazione del nuovo servizio che abbiano un impatto durevole nel settore e sui possibili fruitori. Il corso,  a cui hanno partecipato oltre cinquanta professionisti, è stato una vera e propria sperimentazione: si  è tentato di coinvolgere su una piattaforma e-learning un pubblico professionale eterogeneo partendo da temi di interesse comune, con l’obiettivo di favorire la cooperazione e far comprendere l’utilità dei servizi di biblioteca orientati alla innovazione e alla sostenibilità. Si è chiuso con un test di verifica e con ampia soddisfazione dei partecipanti.   Maria Senatore Polisetti ","
 Biblioteca di Materiali, Materials Library "
https://aibnotizie.aib.it/competenze-digitali-competenze-trasversali-il-cambiamento-nella-professione/,"Competenze digitali, competenze trasversali: il cambiamento nella professione",,AIB Notizie,,15 Gennaio 2019,,HTML,https://aibnotizie.aib.it/,,,,CC BY-SA 4.0," Il sistema economico contemporaneo sta vivendo la cosiddetta fase della Digital Transformation che caratterizza la quarta rivoluzione industriale. Tutti i settori della produzione industriale e dei servizi sono contraddistinti dall’uso delle nuove tecnologie, dall’automazione, dalla digitalizzazione e dalla connettività diffusa generando nuovi modelli organizzativi e di impresa con la conseguente richiesta di nuove professionalità o di personale con un elevato livello di competenze digitali. L’Italia si sta avviando a vivere questa quarta rivoluzione industriale e nel mondo del lavoro si nota la crescente domanda di figure professionali che,  oltre alle conoscenze e competenze specifiche della professione, siano in possesso anche di quelle competenze digitali indispensabili per affrontare le sfide future e la trasformazione digitale in atto. Da un’indagine del Sistema Informativo Excelsior (1) realizzato da Unioncamere e dall’Anpal (2017) si evince che non solo le imprese italiane faticano a trovare professionalità con competenze digitali (e-skill) sviluppate ma che addirittura i candidati risultano impreparati. Un altro aspetto interessante di questo studio è che nel  Paese si continua a parlare, da tanti anni ormai, di alfabetizzazione digitale, ma il problema è che non basta più la conoscenza dei fondamenti degli strumenti digitali, ciò che serve è la costruzione di una vera e propria cultura digitale che conduca verso la comprensione e il senso critico di questo fenomeno complesso: «Non si tratta solo di addestrare a specifici strumenti quanto di educare» (A. Granelli). Ecco, quindi, che accanto alle competenze digitali diventano sempre più indispensabili anche le competenze umanistiche, vale a dire la capacità di sviluppare pensiero critico e di riflettere, e le competenze trasversali (soft skill), intese come abilità comportamentali e relazionali dell’individuo (lavorare in gruppo, problem solving, saper comunicare e ascoltare, autocontrollo). Dai risultati dell’indagine Excelsior, presso le imprese italiane, le abilità tecnologiche più richieste, per i profili professionali sono: le competenze digitali (57,7%), vale a dire la capacità di utilizzare internet e di gestire strumenti di comunicazione visiva e multimediale; la capacità di utilizzare linguaggi e metodi matematici e informatici (50,9%), ed infine la capacità di applicare tecnologie 4.0 per innovare processi di produzione (34,2%), in cui rientrano la conoscenza e la valutazione qualitativa e quantitativa dei Big Data o dei sistemi di cyber-security. Tra i settori che richiedono maggiormente le competenze digitali si trova il campo dell’istruzione e della formazione, ossia i profili con competenze umanistiche, nel quale possono a buon titolo rientrare anche i bibliotecari, nel ruolo ormai riconosciuto di “formatori” per lo sviluppo di una cittadinanza attiva, ed “educatori” all’uso degli strumenti digitali attraverso la ricerca consapevole in rete di dati, informazioni e documenti. In particolare,  tra  le figure di specialisti più richieste, per le quali il possesso di competenze digitali ha un elevato grado di importanza, docenti ed esperti in progettazione formativa si collocano al settimo posto, subito dopo gli ingegneri elettronici. Per trovare invece specifiche statistiche sui bibliotecari bisogna ricercare tra i dati del Sistema informativo sulle professioni, pubblicati sul sito web di Excelsior-Unioncamere. Le competenze ritenute più importanti per la professione risultano essere quelle trasversali, soprattutto vengono ritenuti indispensabili flessibilità e adattamento (86%) e la capacità di lavorare in gruppo (69%), seguono il  problem solving (6%) e il lavorare in autonomia (6%). Molto apprezzate anche le abilità comunicative con la capacità di comunicare in italiano le informazioni dell’azienda (23%) e poi in lingua straniera (5%). Il dato che stupisce riguarda le competenze tecnologiche richieste, che risultano in percentuali bassissime per il profilo del bibliotecario, i cui compiti ed attività vengono definiti, sommariamente, con il distribuire i volumi chiesti dagli utenti, occuparsi  di ricerca  bibliografica, fornire  informazioni inerenti  a volumi e materiali presenti in biblioteca; gestire la biblioteca catalogando e riordinando i libri, inserire sul pc i dati dei libri prestati agli utenti; assistere i clienti in biblioteca, ricercare i testi e sistemarli negli scaffali; archiviare i testi nei database, fare la schedatura, il riordino e l’inventario. Evidentemente si tratta della descrizione di un profilo con un grado di responsabilità e specializzazione basso (2), in quanto vengono tralasciate tutta una serie di compiti ed attività fondamentali elencati nella Norma UNI 11535, che definisce i requisiti di conoscenza, abilità e competenza tecnico-culturale per lo svolgimento dell’attività professionale di bibliotecario e dove il possesso e lo sviluppo delle competenze digitali e tecnologiche sono una componente essenziale della professione: progettare, tutelare e sviluppare le raccolte; gestire le risorse umane, patrimoniali e finanziarie; acquisire e gestire le attrezzature e i sistemi informativi alimentati dalla biblioteca; programmare, promuovere ed erogare servizi di carattere educativo e culturale; svolgere attività di studio e di ricerca nel campo della biblioteconomia e delle discipline affini e collegate. Molte tra le competenze elencate richiedono la conoscenza di formati digitali, di metadati e di piattaforme per la produzione documentale, la capacità di utilizzare attrezzature tecnologiche avanzate (hardware e software) per la gestione di collezioni digitali o il prestito di risorse elettroniche, per affrontare le sfide di una professione in continua e rapida evoluzione poiché legata alla ricerca, valutazione e accesso di informazioni di qualsiasi tipologia. Ed è bene ricordare come da anni i bibliotecari in AIB sono impegnati nella diffusione e sviluppo delle competenze digitali che necessariamente comprende la competenza informativa che oggi beneficia soprattutto di fonti e strumenti digitali (Information Literacy), e che è intesa “come l’insieme di abilità, competenze, conoscenze e attitudini che portano il singolo a maturare nel tempo, durante tutto l’arco della vita, un rapporto complesso e diversificato con le fonti informative” (3) , grazie al lavoro del Gruppo di studio sulla IL e ai corsi di aggiornamento riconosciuti dal MIUR rivolti ai docenti, senza contare le numerose iniziative formative attivate dalle sezioni regionali sull’argomento. Sono, inoltre,  numerosi i documenti nazionali e internazionali (Piano nazionale Scuola Digitale, Raccomandazione del Consiglio Europeo relativa alle competenze chiave, Una nuova agenda per le competenze per l’Europa, etc.) che promuovono l’acquisizione, oltre che delle competenze di base, delle competenze digitali al fine di sostenere e favorire la realizzazione personale, la salute, l’occupabilità e l’inclusione sociale in un’epoca complessa e caratterizzata da rapidi e profondi cambiamenti, per cui il  ruolo delle biblioteche e dei bibliotecari nella formazione di queste nuove abilità, nelle comunità di riferimento, è fondamentale. Per poter svolgere al meglio questo compito i bibliotecari non devono farsi trovare impreparati, nell’ottica di un apprendimento che dura tutta la vita, acquisendo sempre nuove competenze e rafforzando quelle già in possesso, anche  in vista del nuovo piano di assunzioni che il Ministro per i Beni Culturali Bonisoli  ha annunciato recentemente per superare il blocco del turn over in biblioteche, archivi e musei. Sulla scorta dei dati INPS, sui tassi di pensionamento nel settore pubblico, si stima che nel periodo 2015-2019 per la classe professionale “Specialisti in discipline linguistiche, letterarie e documentali”, in cui rientrano i bibliotecari, si prevede un aumento degli occupati pari a un 11,2%, un valore al di sopra della crescita media. La base occupazionale dovrebbe aumentare quindi di 11.247 unità e il trend è in ulteriore crescita per il periodo 2019-2023 (4). Queste stime e l’intero scenario incoraggiano i bibliotecari a portare avanti le iniziative intraprese, riaffermando un  ruolo attivo e propositivo nel mercato del lavoro e nel più vasto contesto sociale. Riferimenti  (1) Unioncamere – ANPAL, Competenze digitali. Sistema Informativo Excelsior. Analisi della domanda di competenze digitali nelle imprese italiane per il 2017,  Roma, Unioncamere, 2017. (2) Secondo la statistica del Sistema Informativo Excelsior il 76,7% degli assunti nel 2017, per lo più con contratti a tempo determinato (84%), è in possesso di un diploma secondario e solo il 23,3% di un titolo universitario. <https://excelsior.unioncamere.net/banca-dati- professioni/bdprof_scheda.php?cod=2.5.4.5&r=9999>. (3) Sara Chiessi, Information literacy – formare nuove competenze nelle biblioteche pubbliche, Convegno  Bibliotecari al tempo di Google. Profili, competenze, formazione, Milano, 17-18 marzo  2016.<http://hdl.handle.net/10760/29128> (4) Cfr. <http://fabbisogni.isfol.it/scheda.php?id_menu=14&id=2.5.4.5.2&limite=4&testo_subpercorso=OCCUPAZIONE%20NEL%20MEDIO%20TERMINE> e Unioncamere – ANPAL. Sistema Informativo Excelsior. Previsione dei fabbisogni occupazionali e professionali in Italia a medio termine 2019-2023. <https://excelsior.unioncamere.net/index.php?option=com_content&view=article&id=341&catid=107&Itemid=1694>. Manuela De Noia, membro Osservatorio Formazione AIB manuela.denoia@gmail.com           ","
 Competenze, formazione, professione "
https://aibnotizie.aib.it/comunicare-leuropa/,Comunicare l’Europa,,AIB Notizie,,6 Marzo 2013,,HTML,https://aibnotizie.aib.it/,,,,CC BY-SA 4.0," L’Unione Europea promuove molteplici attività che avvicinano l’Europa ai suoi cittadini. Mai come in questi ultimi due anni l’Europa è stata chiamata a dare risposte su come affrontare sfide senza precedenti dal dopoguerra ad oggi, tra cui quella di una drammatica disoccupazione giovanile e il pericolo di perdere le conquiste che sessant’anni di integrazione hanno portato (quali l’euro e il mercato unico). Tra i temi in discussione nei numerosi eventi organizzati sia in Europa che in Italia, è emersa anche l’emergenza crescita. Per tornare ad essere competitivi, fondamentale è il ruolo delle nuove generazioni che vanno aiutate ad esprimere il loro potenziale di creatività e capacità di innovazione. Sembra, quindi, diventato improrogabile partire da una più approfondita conoscenza delle sue principali attività e relativa documentazione. In sessant’anni, è stata fatta parecchia strada: l’Europa, ora di 28 Paesi, è passata da un’idea, ad una realtà, una istituzione, riconosciuta e condivisa. E’ stato fatto un grande lavoro da parte delle istituzioni comunitarie: sei decenni di attività legislativa, amministrativa, politica e diplomatica hanno prodotto centinaia di migliaia di documenti di diversa natura e tipologia (http://publications.europa.eu/index_it.htm). L’Europa si è sempre posta il problema della comunicazione e dell’informazione, di come rendere accessibile ai suoi cittadini la propria documentazione. A tal fine l’Unione Europea ha messo in atto varie strategie e strumenti volti a favorire e garantire il principio della trasparenza ed il diritto di accesso dei cittadini (http://www.opib.librari.beniculturali.it/italiano/pubblicazioni/pubblicazioni_ue.htm). La documentazione prodotta e diffusa dall’UE è costituita da:  pubblicazioni ufficiali dell’Unione Europea, inerenti alle attività delle diverse istituzioni; pubblicazioni, siti e portali che informano sulle politiche dell’UE; iniziative, strategie, strumenti di finanziamento (Anno europeo, Strategia Europa 2020, Diritto d’iniziativa dei cittadini europei, Programmi europei e internazionali) che si configurano come attività volte a favorire l’avvicinamento e la partecipazione delle istituzioni europee ai cittadini.  La vicinanza e la partecipazione attiva dei cittadini alle politiche dell’UE (a vent’anni dall’istituzione della cittadinanza dell’Unione con il trattato di Maastricht del 1993), è essenziale per l’integrazione tra i popoli in un mondo globalizzato che eviti l’esclusione e preservi la diversa identità culturale e linguistica dei singoli Paesi. (http://ec.europa.eu/italia/attualita/primo_piano/dalla_rappresentanza/riunione_europeadirect_2012_it.htm) L’Anno Europeo Tra le principali Iniziative UE è opportuno segnalare l’Anno europeo. Dal 1983, ogni anno, l’Unione Europea sceglie un determinato tema al fine di sensibilizzare i cittadini europei e di richiamare l’attenzione dei governi nazionali su una questione specifica. L’Anno europeo rappresenta quindi un importante strumento di informazione e promozione dell’UE, poiché comporta una campagna di sensibilizzazione a livello europeo e nazionale, su temi al centro delle preoccupazioni delle istituzioni europee e dei singoli Stati membri. Con Decisione del Parlamento Europeo e del Consiglio n. 1093/2012/UE del 21 novembre 2012 è stato ufficialmente proclamato il 2013 Anno europeo dei cittadini con lo scopo di rafforzare la consapevolezza e la conoscenza dei diritti e delle responsabilità connessi alla cittadinanza dell’Unione, al fine di permettere ai cittadini di esercitare pienamente i propri diritti, con particolare riferimento al diritto di circolare e di soggiornare liberamente nel territorio degli Stati Membri. Il lancio ufficiale dell’Anno europeo dei cittadini 2013 ha avuto luogo a Dublino il 10 gennaio 2013 con un dibattito pubblico, in concomitanza con l’inizio della Presidenza irlandese del Consiglio dell’UE. L’iniziativa 2013 “Anno europeo dei cittadini” prevede una serie di dibattiti pubblici sul futuro dell’Europa, aperti a tutti i cittadini, che si terranno dovunque nell’Unione (si veda la pagina del sito OPIB, dedicata al 2013 Anno europeo dei cittadini. La rete informativa dell’Unione Europea Nella politica di Comunicazione della Commissione Europea rientra, in particolare, l’istituzione di una rete europea di strutture d’informazione e documentazione: la rete Europe Direct, rivolta ai cittadini. La rete Europe Direct si articola in:  Uffici Europe Direct propriamente detti (le cosiddette Antenne); Centri di Documentazione Europea (CDE).  I primi assolvono una funzione di collegamento a livello territoriale tra le istituzioni comunitarie e i cittadini, fornendo informazioni sull’UE e le sue politiche e promuovendo il dibattito locale e regionale su tematiche europee. I CDE, collocati prevalentemente all’interno di Università, Istituti di ricerca o di Alta formazione, hanno il compito di promuovere e consolidare lo studio e la ricerca nel campo dell’integrazione europea, rendere accessibile, a studenti e docenti universitari, ma non solo, l’informazione e la documentazione sull’Unione Europea e le sue attività e favorire il dibattito sul processo d’integrazione comunitaria. La Rete italiana dei Centri di Documentazione Europea è guidata da un coordinatore nazionale e da un gruppo di coordinamento. Ogni anno i CDE italiani organizzano un meeting nazionale con il supporto della Rappresentanza in Italia della Commissione Europea. La rete dei CDE ha un sito nazionale, una lista di discussione e, annualmente, elabora un Progetto condiviso da tutti i  centri di documentazione europea. Nell’ambito dell’AEC 2013 si terrà il Convegno dal titolo ”I giovani: i diritti fondamentali e la cittadinanza europea. Formarsi e lavorare nei Paesi dell’Unione Europea”, che avrà luogo il 30 maggio 2013 presso la sede della SIOI – Roma. Il Convegno è organizzato dai 5 Centri di Documentazione Europea di Roma nell’ ambito dell’iniziativa “Diritti fondamentali e cittadinanza europea”. Progetto realizzato dalla Rete italiana dei CDE e dalla Rappresentanza in Italia della Commissione Europea. Il binomio Europa – comunicazione negli ultimi anni si è fatto sempre più stretto: l’obiettivo è quello di comunicare (più e meglio) l’Unione Europea. Comunicare in modo sempre più efficace le sue istituzioni e le attività, promuovere la conoscenza dei diritti e dei valori della cittadinanza europea, sono alcuni degli obiettivi del Partenariato di gestione. (http://www.cdeita.it/node/54. Per approfondimenti sulle principali iniziative realizzate negli anni 2008 – 2011 consultare il sito: http://ec.europa.eu/italia/attualita/primo_piano/  comunicazione/insieme_per_comunicare_europa_it.htm). Il Partenariato di gestione è stato costituito in Italia nel 2008 per attuare la strategia di informazione e di comunicazione dell’Unione Europea attraverso piani d’informazione annuali adottati congiuntamente da Commissione europea, Parlamento europeo e Dipartimento Politiche Comunitarie della Presidenza del Consiglio dei Ministri, in collaborazione con il Ministero degli Affari Esteri. Inoltre, come è stato riscontrato nel rapporto 2009-2011 “La Comunicazione sull’Europa nei telegiornali italiani ed europei” realizzato dall’Osservatorio di Pavia, l’Europa è poco presente nei media tradizionali (stampa, radio e tv). Anche la formula del Progetto Finestra sull’Europa (FISE), ideato nel 2008 dall’Università degli Studi di Perugia e sostenuto dal Dipartimento Politiche Europee, che si occupa dell’Europa nei media locali, si è rivelata uno strumento di successo, nel tentativo di avvicinare la società civile ad un’Unione Europea il più delle volte percepita distante e burocratica. Il nuovo Centro di Documentazione Europea CDE OPIB All’interno della Rete europea di informazione Europe Direct e della Rete italiana dei Centri di Documentazione Europea si colloca anche il nuovo Centro di Documentazione Europea CDE OPIB, istituito il 12 dicembre 2011, a seguito dell’istruttoria positiva del Dott. Lucio Battistotti, Direttore della Rappresentanza in Italia della Commissione Europea di Roma. Il Centro opera nell’ambito delle competenze dell’Ufficio Documentazione Programmi Internazionali – OPIB all’interno dell’ICCU al fine di offrire un servizio integrato di informazione e documentazione sull’attività dell’UE e una maggiore conoscenza sui principali programmi europei e iniziative internazionali attinenti al mondo della cultura e della ricerca. Fa parte di una rete che comprende 600 centri in tutto il mondo, di cui 400 negli Stati membri e 52 in Italia. Il CDE ha iniziato il suo primo anno di attività con l’obiettivo primario di porsi come Centro di Documentazione Europea Specializzato sui Programmi europei e Iniziative internazionali. Nei primi mesi di organizzazione, nei quali il compito principale è stato quello di raccogliere la documentazione ufficiale comunitaria, il CDE OPIB ha iniziato ad assumere una fisionomia propria. Si è passati infatti da una fase embrionale caratterizzata da una gestione per così dire “casalinga”, ad una struttura più definita, con nuovi spazi e con personale dedicato al fine di svolgere la sua attività a pieno ritmo, per assecondare il crescente interesse suscitato dalle tematiche comunitarie. Nel corso del 2013, inoltre, sarà portata a termine la catalogazione di tutto il materiale documentario, sia quello di nuova pubblicazione che quello pregresso. Il Centro si è reso da subito disponibile ad organizzare conferenze, corsi di formazione, meeting e incontri pubblici in collaborazione con le Istituzioni europee e nazionali per discutere delle diverse problematiche che rientrano nelle politiche comunitarie, in linea con le iniziative realizzate dall’Ufficio OPIB negli anni precedenti. La Conferenza internazionale, svoltasi a Roma il 15 giugno 2012, dal titolo “Cultura, informazione e documentazione, ricerca e formazione. Il ruolo dei CDE in Europa e in Italia”, organizzata dall’ICCU. Ufficio Documentazione Programmi Internazionali OPIB – CDE OPIB congiuntamente e con il contributo della Commissione Europea – Rappresentanza in Italia insieme al Comitato tecnico scientifico, nasce come convegno di presentazione del nostro nuovo Centro di Documentazione CDE OPIB presso l’ICCU (dove sono disponibili anche i contributi dei relatori). Il convegno ha avuto particolare rilevanza in quanto ha trattato temi di grande interesse quali: il ruolo dei Centri di Documentazione Europea (CDE) in Europa e in Italia; l’informazione, la documentazione e la formazione in ambito UE e le opportunità di partecipazione e di finanziamento offerte dai Programmi Europei per la ricerca e la cultura. Con questo evento i rappresentanti delle istituzioni europee e nazionali, ricercatori ed esperti provenienti da vari ambiti istituzionali, con i loro interventi hanno dato il loro prezioso contributo per comporre un quadro generale delle iniziative attuate in Europa e in Italia. In conclusione si può affermare che il convegno è stato un’importante occasione per analizzare i principali i temi oggetto della Conferenza e per gettare le basi per una collaborazione proficua fra tutti gli esperti del settore, è quindi, diventato improrogabile rafforzare un più intenso rapporto tra educazione, formazione, cultura e ricerca. Questo rapporto è stato il tema centrale della Conferenza. Gli atti della conferenza saranno pubblicati, a breve, a cura del Comitato tecnico scientifico. I servizi offerti dal Centro riguardano:  informazioni sui Programmi di finanziamento europei ed internazionali; accesso alle pubblicazioni dell’Unione Europea; collegamento con le banche dati comunitarie; accesso ai periodici elettronici resi disponibili dal portale della Rete italiana dei Centri di Documentazione Europea; accesso alla Bibliografia sul Consiglio dell’UE, sul Consiglio Europeo e Segretariato del Consiglio (in via di espansione); orientamento agli utenti per la ricerca di materiale comunitario; divulgazione delle tematiche comunitarie attraverso l’attività di promozione e organizzazione di eventi (giornate informative, convegni, seminari, etc.) e la realizzazione di brochure e dossier tematici; approfondimento della conoscenza delle opportunità di lavoro, tirocinio e formazione nel mondo delle relazioni internazionali (in corso di implementazione).  massimina.cattari@beniculturali.it  Centro di Documentazione Europea CDE OPIB ICCU, IV piano, stanze 404 – 413 V.le Castro Pretorio, 105 – 00185 Roma Tel. +39 06 49210805 – 06 49210404 Fax +3906 4959302 web: http://www.opib.librari.beniculturali.it e-mail: ic-cu.opib.cde@beniculturali.it Orari di apertura: Lunedì – Venerdì: 10,00 – 13,00 Pomeriggi su appuntamento. Chiusura: Agosto Contatti Responsabile Direttore Coordinatore: Dr.ssa Massimina Cattari massimina.cattari@beniculturali.it Collaboratrici: Sig.ra Emanuela Musolino (Segreteria) emanuela.musolino@beniculturali.it Dr.ssa Roberta Lasio (Documentalista) roberta.lasio@beniculturali.it Dr.ssa Priscilla Sermonti (Web Master) priscilla.sermonti@beniculturali.it APPROFONDIMENTI Sito Web OPIB Osservatorio dei Programmi Internazionali per le Biblioteche: http://www.opib.librari.beniculturali.it/ online dal 2001 documenta tutte le attività realizzate nel corso di questi anni e in particolare, fornisce informazioni sui principali Programmi di finanziamento europei ed internazionali, è costantemente aggiornato e implementato con nuove Sezioni di documentazione europea ed internazionali. Sezioni Speciali sono dedicate alle principali iniziative europee: 2013 “Anno europeo dei cittadini” Strategia Europa 2020: Una strategia per una crescita intelligente, sostenibile e inclusiva, presentata dalla Commissione Europea nel marzo 2010. Agenda Europea del Digitale: Il Piano d’Azione Europeo per la crescita e il benessere, lanciata dalla Commissione Europea il 19 maggio 2010. Il Centro di Documentazione Europea CDE OPIB: Osservatorio dei Programmi Internazionali per le Biblioteche ","
"
https://aibnotizie.aib.it/conoscere-biblioteche/,Conoscere le biblioteche: da Firenze a Washington e New York,,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," A chiusura della IV edizione 2010-2011 del Master di II livello in Archivistica, Biblioteconomia e Codicologia presso l’Università di Firenze, abbiamo avuto l’opportunità, grazie al prof. Mauro Guerrini, di visitare due tra le biblioteche statunitensi più importanti e significative a livello mondiale: la Library of Congress di Washington, D.C., per i servizi bibliografici e catalografici, e la New York Public Library per la promozione dei servizi bibliotecari. 28 maggio 2013 Incontri e visite nella Library of Congress Abbiamo iniziato con una visita al High-Density Storage Facility of the Library of Congress, sede distaccata della Library of Congress nella base militare Fort Meade, a una cinquantina di chilometri da Capitol Hill, che funge da deposito delle risorse documentarie meno consultate della Library of Congress. Siamo stati guidati da Steven Herman, responsabile della gestione delle collezioni, dell’accesso e del prestito di questa sede, dove quotidianamente arrivano numerose richieste. Il primo progetto risale al 1994 e attualmente consta di 4 edifici modulari, a cui in futuro potrebbero esserne affiancati altri, per un totale di 13. Libri, periodici, fotografie, mappe, disegni e altre risorse documentarie vengono ordinate con grande attenzione al risparmio di spazio, alla conservazione e alla reperibilità entro scatole di varie dimensioni. Le risorse sono custodite in scaffalature alte fino a 9 metri, dove sono mantenute sempre costanti temperatura, umidità e qualità dell’aria; ciascun item viene localizzato tramite barcode e recuperato con un ascensore del cui funzionamento ci è stata fatta dimostrazione. Abbiamo visitato i diversi magazzini dove sono custoditi libri e altro materiale, fra cui i microfilm in ambienti a temperature molto basse. Ci è stato mostrato tutto l’iter del lavoro: dalle richieste al reperimento degli item, alla loro preparazione per la partenza per la sede centrale due volte al giorno. Al rientro i materiali vengono tenuti per un periodo nella stanza della “quarantena” (Quarentine room) per evitare di immettere nei magazzini insetti o altri agenti infestanti. Nel caso di document delivery, il servizio si risolve nella digitalizzazione dei testi. Da sottolineare l’alta concentrazione di materiale e il rigore delle sistemazioni, comprese le condizioni ambientali. Nell’edificio Thomas Jefferson della Library of Congress abbiamo incontrato Carol Ward-Bamford, specialista di musica e curatrice della collezione degli strumenti della Music Division. Ci ha condotto nel Whittall Pavilion, sala concerti della Library of Congress, dove ci ha illustrato brevemente le vicende relative alle raccolte degli strumenti, e in particolare agli strumenti ad arco e ai flauti, questi ultimi provenienti dalla collezione Dayton C. Miller di cui, per ciascuno, ci è stata raccontata la storia. Daniel De Simone, specialista della Rare Book and Special Collections Division, ci ha spiegato nella Rosenwald Room le tipologie e le provenienze dei libri rari (ben 800.000!) che la biblioteca ha acquisito nel tempo. Il curatore ha illustrato una selezione di libri rari, scelti con particolare attenzione alla cultura italiana; ha citato più volte la Biblioteca Medicea Laurenziana di Firenze come importante biblioteca di riferimento anche per loro. Fra i libri che abbiamo visto ve ne era uno fra i più importanti delle collezioni americane: un diario di bordo di un cronista veneto che nel 1503 descrive le nuove terre e particolari che destano molto interesse, come i tratti somatici degli abitanti del Nuovo Mondo. Il manoscritto non è stato ancora pubblicato. Ci sono stati mostrati poi, fra gli altri, incunabo li provenienti da Roma e Napoli con illustrazioni xilografiche, e un’edizione di Pinocchio a forma di naso. Infine abbiamo conosciuto Janis L. Young, nell’edificio John Adams Building, sala conferenze PSD, LA 311: specialista di catalogazione e soggettazione, membro della Policy and Standard Division. Young ha illustrato i concetti di genere e forma nell’ambito del Soggettario della Library of Congress (LCSH Library of Congress Subject Headings). A essi è correlato il progetto LCGFT (Library of Congress Genre/Form Term), condiviso con altre istituzioni, con lo scopo di elaborare un nuovo thesauro che permetterà ai catalogatori di registrare le caratteristiche delle risorse bibliografiche in modo fortemente codificato e agli utenti di migliorare l’accesso alle risorse avendo la possibilità di raffinare in modo più soddisfacente le ricerche. 29 maggio La seconda giornata a Washington Nel James Madison Memorial Building abbiamo ricevuto il benvenuto di Beacher J. Wiggins, responsabile delle acquisizioni e dell’accesso bibliografico, e di Roberta I. Shaffer, direttore generale tecnica della biblioteca. Shaffer ha parlato della mission della biblioteca iniziando facendoci notare la vista sul Campidoglio di Washington, sugli altri edifici della biblioteca e sulla città, ossia su tutti i riferimenti che lei deve avere sempre presente per svolgere al meglio il proprio lavoro. Poco dopo abbiamo incontrato Dave Reser, specialista nella catalogazione, anch’esso membro della Policy and Standard Division; egli ha parlato delle RDA (Resource Description and Access), il nuovo standard internazionale di catalogazione che la Library of Congress e le altre biblioteche degli Stati Uniti hanno adottato ufficialmente a partire dal 31 marzo 2013. La parte più impegnativa del suo lavoro consiste nel valutare ed eventualmente accogliere i suggerimenti, le proposte, le osservazioni sulle RDA dei catalogatori che aderiscono al PCC (Program for Cooperative Cataloguing). Il lavoro di coordinamento sarà ancora più complesso con l’adozione delle RDA da parte di altri Paesi quali Germania, Francia e Spagna. Nella stessa sala Libby Dechman, specialista della Policy and Standard Division, ha presentato LCSH/SKOS (Library of Congress Subject Headings/ Simple Knowledge Organization System) e in particolare il Library of Congress Linked Data Service, che permettono sia all’uomo sia alla “macchina” di accedere ai dati di autorità della biblioteca. Così facendo la biblioteca incoraggia il ricorso ai vocabolari controllati e ai thesauri, strumenti fondamentali per lo sviluppo dei linked data, il nuovo linguaggio della comunicazione globale. Successivamente il meeting è proseguito con una delegazione di bibliotecari: Angela Kinney, dirigente della Divisione africana, latino americana e dell’Europa occidentale; Margaret Wayne, capo delle sezioni Benelux, Francia e Italia; Joseph Bartl, capo della Sezione Accesso bibliografico al materiale musicale, Divisione Musica; Kathleen Miller, bibliotecaria della sezione Benelux, Francia e Italia. Dopo una breve presentazione dell’organizzazione della loro Divisione, la responsabile delle acquisizioni dell’area  italiana ha parlato dell’approval plan con il fornitore italiano Casalini Libri e della comune problematica della catalogazione che richiede specifiche competenze disciplinari. Infine abbiamo conosciuto Ana Cristàn, specialista del PCC della Policy and Standard Division, con cui abbiamo discusso del NACO (Name Authority Cooperative Program) e del lavoro di manutenzione del catalogo. Al termine della giornata siamo stati condotti a visitare i depositi librari, gli uffici di catalogazione e le sale di lettura della Library of Congress, fra cui la spettacolare e grandiosa Main Reading Room. 30 maggio  La New York Public Library Alla stazione di New York siamo stati accolti da Brook Watkins della New York Public Library (NYPL) che ci ha condotti nella sede di Long Island City, nel Queens, Library Services Center. Questo edificio, una struttura di 145.000 metri quadrati non aperta al pubblico, riunisce le divisioni della NYPL dedicate all’acquisizione, preparazione, conservazione e distribuzione del materiale per le biblioteche pubbliche di tutta l’area metropolitana newyorkese. Unificando reparti precedentemente dispersi in un unico edificio dotato delle ultime tecnologie e sistemi progettati su misura, la NYPL è in grado di ottenere altissimi livelli di efficienza nella lavorazione e conservazione di materiali che spaziano dai nuovi libri destinati agli scaffali delle biblioteche, agli oggetti rari e unici provenienti da speciali collezioni. In un’enorme stanza in cui sono allestiti un sistema di nastri trasportatori, laser, computer, contenitori e scatole di libri, abbiamo potuto vedere il funzionamento del sofisticato macchinario che gestisce in maniera automatizzata lo smistamento dei libri per il prestito interbibliotecario: 7.500 pezzi l’ora. Una volta che il volume è posto sul nastro, il codice a barre sulla quarta di copertina viene letto da uno scanner laser. Sulla base dell’informazione richiesta dal sistema del catalogo della biblioteca “committente”, il libro o il CD-ROM o altro materiale analogo viene indirizzato automaticamente a un box per la consegna a una delle 90 sedi succursali della NYPL. Quando il contenitore arriva alla biblioteca di destinazione, il relativo contenuto è controllato automaticamente attraverso una singola scansione del codice a barre. Si stima che questa funzione farà risparmiare 60 mila ore all’anno di tempo del personale. Abbiamo anche visitato la collezione di stampe e libri rari. Brook Watkins ci ha quindi accompagnati alla storica sede centrale della New York Public Library: lo Stephen A. Schwarzman Building, Fifth Avenue at 42nd Street, situata nel cuore della metropoli. Guidati da Brook e Denise Hibay, capo dello Sviluppo della collezione (la NYPL ha, fra l’altro, un contratto di approval plan per l’acquisizione dei libri italiani con Casalini) abbiamo visitato le maestose sale dell’edificio e, oltre alla loro bellezza, a colpirci è stata la vasta affluenza ed eterogeneità dell’utenza. La biblioteca, che è stata fondata nel 1895 con l’unione di biblioteche private di John Jacob Astor e Jones Lenox con il Jones Tilden Trust, serve 18 milioni di utenti l’anno sul territorio e molti di più in tutto il resto del mondo. Virginia L. Bartow responsabile dei libri rari, ci ha mostrato incunaboli, cinquecentine preziosamente miniate e, in omaggio a noi italiani, libri del Seicento che descrivono viaggi in Italia, in particolare con vedute acquarellate di Venezia e del Vesuvio. L’esperienza è stata importante e illuminante soprattutto nell’aver constatato l’affezione verso la biblioteca da parte del personale e degli utenti: abbiamo visto e percepito una biblioteca pubblica nel vero senso della parola, dove tutto è funzionale, accessibile e libero. mariachiara.iorio@unifi.it paolapala3@yahoo.it rosatrisciuzzi@alice.it ","
"
https://aibnotizie.aib.it/continua-il-progetto-miur-dopo-laccreditamento-dellaib/,Continua il Progetto MIUR dopo l’accreditamento dell’AIB,,AIB Notizie,,15 Settembre 2021,,HTML,https://aibnotizie.aib.it/,,,,CC BY-SA 4.0," Dopo un iter durato tre lunghi anni, con corsi riconosciuti dal MIUR in maniera continuativa, finalmente l’Associazione Italiana Biblioteche è stata accreditata dalla Direzione Generale del Ministero dell’Istruzione (Decreto Dipart. n. 1169 del 14 luglio 2021), visto il parere favorevole del Comitato tecnico nazionale, dopo aver superato tutte le fasi di verifica e anche la procedura di accertamento, avvenuta nello scorso aprile, da parte di un Ispettore scolastico della Regione Lazio. L’AIB quindi è attualmente un soggetto esterno qualificato per la formazione del personale del comparto scuola, secondo la Direttiva n. 170 del 2016, con la quale si sottolinea l’urgenza di formare i docenti all’uso di nuove metodologie didattiche che permetteranno loro di governare le molteplici tecnologie digitali presenti nei contesti scolastici, attraverso un approccio che favorisca lo sviluppo della creatività e del pensiero computazionale negli alunni. A dare notizia dell’accreditamento è stata la presidente Rosa Maiello, con una nota del 26 luglio 2021. Per l’anno scolastico 2021/2022, sono 522 gli enti di formazione accreditati o qualificati globalmente, inseriti in un apposito elenco consultabile sul sito del Ministero, e periodicamente sottoposti ad attività di monitoraggio, al fine di accertare il mantenimento dei requisiti e la costante qualità delle iniziative di formazione, ma quelli accreditati nel corso dell’ultimo anno sono solamente 19 e, la nostra associazione, è inserita tra questi. Quindi, a partire dal presente anno scolastico, l’AIB potrà depositare le proprie iniziative formative rivolte all’aggiornamento professionale del personale scolastico, direttamente sulla Piattaforma per la Governance della Formazione S.O.F.I.A. (Sistema Operativo per la Formazione e le Iniziative di Aggiornamento dei docenti). Il docente, navigando nel catalogo on-line della Piattaforma, strutturato per ambiti, ha la possibilità di iscriversi al corso di proprio interesse e di acquistarlo con il Bonus docenti attraverso un sito dedicato, esterno a S.O.F.I.A. A tali corsi potranno comunque partecipare anche tutti i soci interessati. Il percorso di accreditamento, intrapreso dalla nostra associazione professionale, è iniziato nel settembre 2016 e ha richiesto un lungo lavoro di coordinamento tra Osservatorio Formazione, presidenti delle sezioni regionali, dirigenti scolastici, formatori e segreteria nazionale. Per ottenere l’accreditamento, infatti, è stato necessario realizzare, nel corso del triennio precedente, almeno tre distinte iniziative formative, ciascuna di durata pari ad almeno 20 ore in tre Regioni. Tra i requisiti necessari richiesti dalla Direttiva 170/2016: garantire la pubblicazione sulla Piattaforma on-line del calendario e del programma dettagliato dei corsi, dei CV dei relatori di ogni “edizione” regionale; inserire una dichiarazione sulle competenze attese in uscita e una selezione di materiali didattici prodotti per pubblicizzare le varie iniziative. Con il Progetto AIB-MIUR, che ha visto l’organizzazione di quattro corsi nell’ultimo triennio (uno in più rispetto ai requisiti richiesti), tenuti in numerose regioni italiane, i professionisti dell’informazione (bibliotecari, esperti nel settore della lettura, formatori) si sono avvicinati agli insegnati delle diverse scuole presentando moduli blended learning sulla Piattaforma EDmodo, con la creazione di vere e proprie classi virtuali. Grazie a questi corsi, nelle singole regioni, sono nate numerose Virtual learning community (VLC), ricche di momenti di confronto e scambio con i docenti, attraverso strumenti diversi (forum, wiki, newsgroup), con i quali si commentavano i materiali presentati dai formatori, dando vita a innovative forme di apprendimento. Le tipologie di corsisti, provenienti da scuole e da biblioteche diverse, hanno collaborato attivamente alla creazione di uno spazio di apprendimento collettivo, pur mantenendo alcune differenziazioni riferite soprattutto al registro linguistico e all’attività di searching in rete che, per diversi docenti, rimane un’esperienza da approfondire. Il modello didattico utilizzato ha previsto, dunque, alcune lezioni in presenza, con lavori in aula e laboratori e  il resto a distanza con la preparazione di lavori di gruppo, individuali e redazione di report conclusivi, mentre negli ultimi due anni la modalità di svolgimento è stata solamente in e-learning. Il clima creato nelle differenti comunità on-line, sorte all’interno dei corsi, ha evidenziato la particolare rilevanza, nei processi formativi, della dimensione relazionale e sociale. La partecipazione, quindi, intesa come costruzione di percorsi e relazioni ma anche dal punto di vista delle attività del gruppo, nell’ottica di un significativo riconoscimento personale in un’attività collettanea, all’interno della quale ogni membro è supportato da elementi comuni e valori condivisi. Per quel che riguarda l’attività di valutazione e monitoraggio, la verifica del percorso formativo individuale è stata effettuata anche attraverso il completamento delle attività didattiche di ogni partecipante (ricerche per approfondire alcuni temi, post sui forum in piattaforma, redazione di un progetto conclusivo sempre inserito nel contesto scolastico di riferimento) con il supporto costante delle tutor che si sono fortemente impegnate con i formatori per mettere in atto metodologie didattiche innovative, per la promozione della lettura nelle scuole e per il rafforzamento delle competenze digitali degli insegnanti, riconoscendo contestualmente il ruolo fondamentale dei bibliotecari e della funzione delle biblioteche scolastiche e delle biblioteche pubbliche sul territorio. Per il prossimo anno scolastico, è stato riconosciuto dal MIUR il corso “Educazione civica ed information literacy a scuola e in biblioteca”, progettato dal Gruppo di studio sull’Information Literacy, coordinato da Sandra Migliore. Il corso si svolgerà nelle regioni Marche, Umbria, Abruzzo, Campania, Friuli-Venezia Giulia, Lombardia, Sardegna e, anche in quest’occasione, si cercherà di favorire l’incontro di esperienze e competenze diverse, provenienti da mondi professionali simili – docenti/corsisti e bibliotecari/formatori – entrambi orientati nello sforzo congiunto di favorire, in una “società complessa” quale l’attuale, un’educazione alla cittadinanza attiva e alla ricerca delle informazioni di qualità.  Manuela De Noia Membro Osservatorio formazione AIB manuela.denoia@aib.it ","
 AIB Formazione, formazione "
https://aibnotizie.aib.it/convenzione-di-faro-sostenibilita-e-biblioteche-a-ravello/,"Convenzione di Faro, sostenibilità e biblioteche a Ravello",,AIB Notizie,,16 Giugno 2022,,HTML,https://aibnotizie.aib.it/,,,,CC BY-SA 4.0," Il 10 e 11 giugno si è svolto a Ravello, nella suggestiva cornice dell’Auditorium Oscar Niemeyer, il convegno “Convenzione di Faro e Obiettivi di Sviluppo sostenibile: destini incrociati” organizzato dal Centro universitario europeo per i beni culturali (CUEBC) e l’Associazione italiana biblioteche (AIB). Il Convegno ha promosso una riflessione pubblica sulle opportunità e sulle possibili prospettive di integrazione di attività e iniziative per l’attuazione della Convenzione di Faro sul valore dell’eredità culturale e dell’Agenda ONU per lo sviluppo sostenibile, muovendo dalla consapevolezza della centralità della cultura e dell’eredità culturale per lo sviluppo e la qualità della vita. L’appuntamento ha registrato la presenza convinta della comunità bibliotecaria italiana e campana e delle varie anime del panorama culturale del territorio, istituzioni e personalità, in primis. Le attività si sono aperte con i saluti istituzionali di Alfonso Andria, presidente del Centro Universitario per i Beni Culturali di Ravello, del sindaco della città Paolo Vuilleumier e del presidente nazionale AIB Rosa Maiello.  Indirizzi di saluto, che si sono trasformati in interventi di ampio respiro e che sono serviti a dare un fecondo indirizzo alla giornata di studi, sono giunti anche da Valdo Spini, presidente dell’Associazione delle istituzioni di cultura italiane e dal senatore Riccardo Nencini presidente della 7ª Commissione permanente (Istruzione pubblica, beni culturali) del Senato. La prima sessione dal titolo “Chi fa cosa in Italia. Quadro normativo, stakeholders, rilevazioni, azioni di sistema” coordinata dal presidente Alfonso Andria si è aperta con l’intervento di Viviana Di Capua (ricercatore in Istituzioni di diritto pubblico, Università di Napoli Federico II). L’intervento ha ricostruito la storia del dibattito italiano sui beni comuni, proseguendo lungo la prospettiva che considera la cultura e il sapere umano come nuova forma di risorsa comune, soffermandosi su alcune esperienze applicative della Convenzione, dalle quali è emersa una proficua interazione con le operazioni di rigenerazione territoriale comprendenti interventi su beni culturali in stato di degrado o di abbandono che raccontino la storia di una comunità e di un territorio. L’intervento di Paola Dubini (Chair del Gruppo Cultura di ASviS e professore associato di Economia aziendale, Università Bocconi) partendo dalla considerazione di quanto la convenzione di Faro stimoli le comunità e i territori a custodire e tramandare conoscenze, abilità e pratiche specifiche è giunto alla riflessione di quanto l’effettiva possibilità che questo patrimonio si conservi e si trasmetta è fortemente condizionato dalle caratteristiche socio culturali del contesto e dalle economie che possono svilupparsi attorno a questi saperi. Perché questo patrimonio immateriale rimanga elemento distintivo di una comunità e fattore di crescita è necessario che sia visibile e fatto proprio, inserendosi nella contemporaneità. A fronte delle difficoltà nella fruizione dei servizi culturali, anche legate ad una gestione inefficiente del patrimonio culturale, l’ordinamento sovrastatale suggerisce il ricorso forme di valorizzazione più sostenibili che presuppongono un coinvolgimento attivo delle comunità, la ricerca di forme più snelle di collaborazione pubblico privato e la definizione di strumenti per la rigenerazione ed il riuso del patrimonio culturale, questo è stato il tema dell’intervento di Carmen Vitale (ricercatore di Diritto Amministrativo, Università di Macerata)  che pone la cultura come motore per politiche di innovazione e sviluppo (il c.d. welfare culturale) che possono, se opportunamente indirizzate, contribuire a ridurre le disuguaglianze territoriali e sociali. Anna Papa (professore ordinario di Diritto pubblico, Università di Napoli Parthenope) ha riflettuto  su quanto l’interesse delle future generazioni abbia trovato collocazione nell’art. 9 della Costituzione, in seguito alla recente riforma costituzionale del febbraio 2022. Tale riforma ha reso evidente come occorra procedere ad un nuovo bilanciamento tra gli elementi del nuovo art. 9: in primo luogo tra generazione presente e generazioni future; in secondo luogo, tra ambiente, patrimonio culturale e paesaggio, la cui linea evolutiva non appare pienamente coincidente. In questa riflessione, la Convenzione di Faro – pur con qualche difficoltà interpretativa derivante dalla legge italiana di ratifica – concorre a fornire alcuni importanti criteri alle future scelte e alla ricerca di nuovi equilibri. Da parte sua Rossana Morriello (componente di EBLIDA Expert Group European Libraries and Sustainable Development Implementation and Assessment; componente di IFLA ENSULIB Environment Sustainability and Libraries; bibliotecaria al Politecnico di Torino)  ha presentato i primi risultati di un questionario sull’Agenda 2030 promosso dall’AIB e indirizzato alle biblioteche sul territorio nazionale, dai quali è emerso la necessità imprescindibile di percorsi di formazione e istruzione e di rafforzamento delle reti di relazioni. Le biblioteche sono istituzioni diffuse capillarmente e punti nevralgici per propagare la consapevolezza tra i cittadini, ma per farlo non possono prescindere dal consolidare le linee sinergiche di interazione. Ha chiuso  la sessione mattutina l’intervento di Giuliano Volpe (ordinario di Archeologia, Università di Bari; presidente della Federazione delle Consulte universitarie di Archeologia) che ha ripercorso le tappe del percorso di ratifica della Convenzione di Faro da parte del Parlamento italiano e dell’azione che in tal senso ha svolto il Consiglio superiore ‘beni culturali e paesaggistici’ del MiBACT ora MiC, durante la sua presidenza, a partire dalla questione, centrale e nient’affatto ‘accademica’, della traduzione di “cultural heritage”.  La relazione si è chiusa con la proposta di puntare, nell’applicazione dei principi della Convenzione di Faro, non già su misure top down, ma ad un’azione bottom up, dal basso, valorizzando le tante realtà attive in ogni territorio d’Italia. La sessione pomeridiana coordinata dalla presidente nazionale AIB Rosa Maiello ed incentrata sul ruolo delle biblioteche nell’applicazione dei principi dettati dalla Convenzione di Faro e dall’Agenda 2030 dell’ONU, si è aperta con l’intervento di Laura Ballestra (coordinatore del Gruppo di studio AIB sulla Documentazione di fonte pubblica e direttore della Biblioteca della LIUC Università Cattaneo) e la sua riflessione che ha considerato le biblioteche come luoghi che non si limitano a proporre e conservare i documenti prodotti dalla comunità di riferimento, ma intese come luogo proattivo che promuove l’uso attraverso azioni di educazione all’information literacy dei cittadini. A seguire la relazione di Cecilia Cognigni (coordinatore della Commissione AIB Biblioteche pubblichi,  responsabile Servizi al pubblico, Attività culturali, Qualità e sviluppo delle Biblioteche civiche torinesi) si è soffermata,  alla luce della recente revisione dell’articolo 9 della Costituzione, sulle opportunità offerte ai servizi bibliotecari di dare visibilità al ruolo che possono e debbono svolgere per garantire la tutela e la valorizzazione dei beni culturali e ambientali, sottolineando quanto sia importante far crescere la consapevolezza e il riconoscimento delle responsabilità individuali e collettive nei confronti dell’eredità culturale, per garantire lo sviluppo umano e la qualità della vita, come recita appunto la Convenzione di Faro. L’intervento dell’on. Flavia Nardelli, componente della Commissione Cultura, Scienza e Istruzione della Camera dei Deputati,  a partire dall’impegno per la ratifica della Convenzione di Faro nell’ordinamento italiano, ha aperto ampi spiragli di riflessione sulle politiche di tutela e valorizzazione dei beni culturali favorendo un proficuo confronto tra gli intervenuti al convegno. Serge Noiret (presidente dell’Associazione italiana per la Public History) ha sottolineato l’importanza dell’impegno diretto del pubblico, favorendo così, anche in ambito patrimoniale, la diffusione delle pratiche di Public History. Diversi progetti multimediali nazionali ed internazionali di Public History sono nati nel 21° secolo con il diretto contributo della cittadinanza. Gli storici professionisti influenzati dai movimenti di base e dall’attivismo culturale, sociale e politico delle comunità territoriali, hanno quindi instillato un’etica più democratica nella pratica storica, gettando le basi per fare emergere una storia pubblica favorita dal digitale. Queste nuove modalità di partecipazione popolare e comunitaria, non si sono limitate alla conservazione e alla valorizzazione di patrimoni esistenti nei loro territori, ma hanno permesso la creazione di nuovi patrimoni generati direttamente dalle comunità stesse e che costituiscono una loro eredità comune e ne sottolineano gli aspetti culturali e storici insieme al ruolo delle memorie collettive e delle costruzioni identitarie. Di questo ha preso atto la Convezione di Faro: valorizzare la propria storia come bene comune è parte integrante dei diritti inalienabili dell’umanità come dei singoli individui e delle loro comunità. Il diritto all’accesso alla propria storia (il patrimonio ne è parte integrante) è centrale nell’ermeneutica della Public History. Ricco di suggestioni è stata anche  la relazione di Maria Cristina Misiti (già dirigente MIC; studiosa di bibliografia, storia del libro, grafica e collezionismo) e Maria Giulia Rinaldi (storica dell’arte e collaboratrice dell’Istituto Centrale per la Grafica, MIC) che hanno presentato il progetto Piranesi multimediale: un libro interamente in formato digitale (www.piranesimultimediale.it)). Non un vero e proprio e-book ma un prodotto che segue il tracciato di un libro suddiviso in capitoli, con plurime connessioni trasversali ad altre risorse digitali e infinite possibilità di apertura di ipertesti, documenti, immagini ad alta definizione, video, elaborazioni grafiche. La recente emergenza planetaria ha messo tutti noi di fronte a una verità ovvia, ma che evidentemente in tanti casi preferivamo ignorare: nonostante il progresso e i risultati straordinari della scienza e della tecnologia, rimaniamo esseri fragili da questo assunto prende le mosse la relazione di Paul Gabriele Weston (Scuola Vaticana di Biblioteconomia). Le biblioteche, come le altre istituzioni a carattere culturale,  sono state costrette alla chiusura e quando hanno potuto riattivare, almeno in parte, i loro servizi, lo hanno dovuto fare nel rispetto di direttive che, se da un lato hanno consentito di salvaguardare la salute del personale e degli utenti, dall’altro lato hanno di fatto impedito loro di svolgere quella funzione di tutela sociale, che, combinandosi con il compito di rispondere ai bisogni di natura culturale, hanno fatto della biblioteca pubblica un soggetto sempre più centrale nella vita della comunità in cui opera. La necessità di far vivere la biblioteca anche nel momento in cui le sue sale erano deserte ha sollecitato la fantasia dei bibliotecari, che si sono avvalsi del digitale e della multimedialità per attivare nuovi servizi e creare nuovi ponti. È arrivato il momento di estendere queste forme di vicinanza a quei cittadini, grandi e piccini che a motivo delle loro condizioni hanno bisogni speciali. Non pochi sono stati in questi anni in Italia i progetti inclusivi avviati da biblioteche, individualmente o in forma consortile, anche grazie alla collaborazione di fondazioni e di associazioni del terzo settore. La partecipazione di qualche progetto al Premio intitolato a Maria Antonietta Abenante e una ricerca sul web ha permesso una prima ricognizione che, per quanto sommaria, permette di identificare caratteristiche e modalità di svolgimento comuni a tutti i progetti. Allo scopo di condividere la riflessione su tematiche di così grande impatto etico ed umano con il mondo bibliotecario nel nostro Paese, di fare emergere e far conoscere le iniziative in corso, che saranno certamente assai più numerose di quelle che è stato possibile rilevare nel corso di questa prima ricognizione, di elaborare delle linee guida e un elenco di buone pratiche da sottoporre ad una review nazionale e per avviare qualche progetto pilota al fine di valutare efficacia e fattibilità delle soluzioni proposte, il CNRP dell’AIB in data 2 marzo 2022 ha approvato la costituzione di un Gruppo di studio la cui denominazione dovrà essere concordata tra i partecipanti. L’intervento di Giovanni Solimine,  (Sapienza Università di Roma; presidente della Fondazione Maria e Goffredo Bellonci), che ha chiuso la sessione pomeridiana, ha delineato il percorso attraverso il quale le biblioteche pubbliche possano rivitalizzare la loro dimensione ‘civica’. Il tema è stato affrontato da una pluralità di prospettive, a partire dal concetto di “benessere” messo a fuoco da economisti come Amartya Sen, dalle politiche di welfare, dalla crisi del modello urbano, messo in discussione dall’ondata pandemica e, prima ancora, dalla pervasività della rete. Il compito di ricucire le lacerazioni sociali che caratterizzano tante parti del nostro Paese non è agevole, come dimostrano anche i dati del recente rapporto BES dell’Istat, da cui emerge un forte calo dell’uso delle biblioteche e della partecipazione culturale fuori casa. Una biblioteca capace di rapportarsi all’ecosistema di cui è parte si alimenta mediante il tessuto infrastrutturale che innerva i territori e che determina le condizioni della qualità della vita. Decisivo risulta il mix fra il soddisfacimento di bisogni formativi e di apprendimento, di curiosità culturali, di impegno intelligente del tempo libero, di stimolo allo sviluppo della creatività, unitamente a una forte azione a favore dell’inclusione sociale e del dialogo interetnico e interculturale. Una biblioteca inserita in una rete di presìdi culturali di prossimità può uscire dallo stato di marginalità in cui è attualmente relegata, coprendo quella zona di confine tra lo studio, la ricerca, la sperimentazione, l’intrattenimento e il divertimento che va sotto l’etichetta di learning by doing, una nuova forma di sapere e una nuova modalità di apprendimento. Nella seconda giornata del convegno si è sviluppata la terza sessione dal titolo coordinata da Stefano Ruffo, (coordinatore della Commissione Biblioteche della CRUI,  professore ordinario di Fisica della materia, SISSA di Trieste) e dedicata a Trasformazione digitale sostenibile. Tutela, Accesso, Riuso. Il contributo di Alessandro Arienzo (coordinatore della rete universitaria europea AURORA; professore associato di Storia delle dottrine politiche, Università di Napoli Federico II) ha illustrato  la necessità che si sviluppino iniziative pilota per la costituzione di infrastrutture digitali necessarie al coordinamento, alla condivisione, al networking di docenti, ricercatori, studenti e stakeholders. Le sfide tecnologiche poste da una crescente integrazione/internazionalizzazione delle attività degli atenei diventano il prerequisito per la diffusione e l’integrazione degli obiettivi di sviluppo sostenibile nelle politiche di ricerca, sviluppo, innovazione e impatto sociale degli atenei europei. Giovanni Bergamin (coordinatore dell’Osservatorio AIB Biblioteche e sviluppo sostenibile) ha proposto una discussione aperta sui temi del patrimonio culturale digitale e la sua sostenibilità nel contesto della trasformazione digitale (soprattutto nelle biblioteche) con un’attenzione particolare alle tematiche della conservazione del digitale nel lungo periodo. La relazione di Deborah De Angelis (Chapter lead di Creative Commons Italia) ha illustrato gli strumenti CC come un mezzo chiave del cambiamento, in grado di rispondere all’esigenza di tutela, valorizzazione e accesso al patrimonio culturale in un’ottica volta alla creazione di un ecosistema digitale equo e sostenibile in tutto il mondo. L’intervento di Gianni Penzo Doria (dirigente alle Attività istituzionali del Rettore dell’Università degli Studi dell’Insubria e responsabile scientifico di Procedamus e di Umanesimo Manageriale)  ha proposto un’interessante riflessione su quali siano i costi – finanziari, economici e sociali – dell’applicazione dell’AI al mondo dei beni culturali e, più in generale, alla nostra società. Roberto Delle Donne (coordinatore dell’Osservatorio CRUI sulla Scienza aperta; professore ordinario di Storia medioevale, Università di Napoli Federico II) si è interrogato su quale ruolo possono avere i sistemi bibliotecari nel promuovere la trasformazione digitale e la scienza aperta. La lunga tradizione di esperienze di collaborazione e, soprattutto, di cooperazione interbibliotecaria, avviata già negli anni Ottanta del secolo scorso, può essere rinnovata e attualizzata per dare vita a infrastrutture di sostegno alla scienza aperta. Due mostre hanno accompagnato la due giorni di interventi. La prima nata dall’iniziativa della Sezione Emilia-Romagna dell’AIB. Biblioteca, voci da un giardino in movimento, concorso per giovani illustratori, in linea con gli obiettivi dell’Agenda 2030 e con le “Pratiche bibliotecarie e obiettivi di sviluppo sostenibile”, voleva essere una proposta di riflessione sulla biblioteca come “giardino in movimento”. La biblioteca pensata come luogo aperto, sempre rinnovato e mobile, capace di rompere le frontiere, insinuarsi oltre i muri, seguire il corso dei fiumi e raccogliere le voci, non solo umane, che abitano la Terra e contribuiscono alla sua vivibilità e sostenibilità, presenti e a venire. La sezione campana dell’associazione ha curato la mostra di un artista locale che trasforma vecchi libri in elaborate sculture, con una precisione chirurgica e una pazienza davvero straordinaria, delineando con cura, millimetro dopo millimetro, quella che diventerà una scultura di carta e parole, donano nuova vita ai libri, quelli usati, abbandonati oppure invecchiati dalla lettura e l’usura. Creazioni sorprendenti, uniche, che sono diventate delle piccole opere d’arte tridimensionali, volti, dediche a bassorilievo, disegni, fiori, strumenti musicali, etc. Nell’era del digitale, restituire alla carta, alla creazione artigianale, unica e laboriosa, la giusta importanza, dare ai libri una seconda possibilità impreziosendo ulteriormente il valore di uno scritto, diviene di fondamentale importanza in un’ottica di sostenibilità. La sezione campana ha inoltre curato l’allestimento di due punti informativi dedicati ai progetti portati avanti dalla sezione: “Parole in circolazione” iniziativa a favore della lettura e della valorizzazione libraria e “Mamma Lingua. Storie per tutti, nessuno escluso” progetto vincitore del bando “Leggimi 0-6” 2019 del Centro per il libro e la lettura e di cui la sezione è presidio territoriale per la Campania. Alla luce della proficua cooperazione tra le istituzioni promotrici del convegno emersa lungo tutto il corso delle due intense giornate di confronto, è nata l’esigenza di rendere permanente tale attività di riflessione e dibattito sullo “stato dell’arte” con un appuntamento di aggiornamento a cadenza almeno biennale. La pubblicazione degli atti, infine, incoraggerà sicuramente nuove riflessioni e auspicabilmente potrà condurre alla definizione di “buone pratiche” che indirizzino le azioni delle biblioteche in merito all’attuazione degli obiettivi dell’Agenda 2030. Remo Rivelli Comitato Esecutivo Regionale AIB Campania         La Segreteria del convegno   ","
 Convenzione di Faro, Obiettivi di sviluppo sostenibile "
https://aibnotizie.aib.it/accarino-corso-formazione-2-0/,Corso “Formazione 2.0 e profili professionali: problematiche attuali e prospettive future”,,AIB Notizie,,30 Giugno 2016,,HTML,https://aibnotizie.aib.it/,,,,CC BY-SA 4.0," Home page Corso “Formazione 2.0 e profili professionali: problematiche attuali e prospettive future” Si è tenuta a Napoli il 26 aprile 2016 la lezione in presenza del primo corso per la formazione continua AIB dell’anno 2016. Il corso “Formazione 2.0 e profili professionali: problematiche attuali e prospettive future” è stato organizzato dalla Sezione AIB Campania e si è svolto nello scenario del Complesso di S. Antoniello a Port’Alba, in Piazza Bellini. Organizzato secondo il modello 4 fasi, ha adottato la modalità blended learning, ossia una lezione in presenza di 6 ore, in cui sono state presentate le tematiche del corso, e due fasi di studio e lavoro a distanza: la fase di community learning per il lavoro di gruppo e la fase di action learning per il lavoro individuale, per un totale di 19 ore di lavoro a distanza. In tal modo sono state raggiunte le 25 ore di carico di lavoro formativo, previsto dalla Direttiva sulla formazione continua, per attestare annualmente la qualifica di socio AIB. La fase di verifica a distanza, comprendente la consegna dei lavori di gruppo e quelli individuali, si è conclusa il 27 maggio 2016 e ha visto la partecipazione di 27 corsisti di cui 24 hanno portato a termine questa iniziativa. Tema portante della giornata in presenza l’introduzione del nuovo modello formativo AIB: come si progetta, si organizza, si segue e si valuta un percorso formativo, comprendendo anche quelli con le fasi a distanza. I contenuti proposti dalla docente Patrizia Lùperi hanno riguardato il concetto di formazione, che è stato illustrato partendo proprio dalla Direttiva sulla formazione continua AIB, approvata il 29 dicembre 2015. Parallelamente sono state presentate le Linee guida per la formazione continua AIB, pilastro del nuovo modello formativo legato al concetto di formazione permanente, secondo quando indicato dalla Legge 14 gennaio 2013, n. 4, sulle professioni non ordinistiche. Dopo l’incontro in presenza, sono iniziati i lavori di gruppo, sulla piattaforma Aibformazione, con l’obiettivo di realizzare un corso seguendo le indicazioni proposte per organizzare i corsi dell’associazione. I corsisti, suddivisi in 5 gruppi misti sia per area di provenienza che per background lavorativo, hanno collaborato alla stesura di un disegno di corso. Per il lavoro individuale hanno personalizzato il disegno realizzato in gruppo secondo le proprie esigenze professionali, cambiando gli obiettivi e il programma. Tutta la fase del lavoro a distanza è stata seguita e supportata sia dalla sottoscritta, in qualità di e-tutor, sia dalla docente, che è intervenuta nei forum di discussione con consigli e indicazioni. A termine del lavoro individuale è stato chiesto ai corsisti, come extra bonus facoltativo, la compilazione del loro portfolio delle competenze. Con sorpresa tutti e 24 i corsisti hanno consegnato il loro portfolio.  Nel biennio 2014-2016 sono stati 14 i corsi organizzati da varie sezioni dell’AIB in modalità blended learning. L’importanza del corso realizzato a Napoli è di particolare rilevanza poiché è il primo corso all’interno del quale è stato presentato il modello di portfolio che ogni socio dovrà annualmente compilare per essere in regola con l’attestazione. Come dichiarato nelle Linee guida per la formazione continua, il portfolio è lo strumento che dà l’evidenza delle competenze acquisite, è uno strumento che oltrepassa la scrittura sintetica del curriculum e introduce una scrittura di tipo argomentativo-riflessiva, legata a quelle che sono ritenute esperienze veramente utili e costruttive per ogni professionista. Un primo tentativo di sperimentazione del portfolio per la valutazione dei risultati di apprendimento è avvenuto nel 2014 con il corso nazionale ”La formazione continua AIB: insegnare ed apprendere con le nuove tecnologie”, a conclusione del quale i partecipanti hanno predisposto un loro portfolio, legato però alle competenze acquisite nello svolgimento di questo percorso che si è svolto per 3 mesi, con durata complessiva di 100 ore e un conseguente carico di lavoro. Invece, nel corso di Napoli, i 24 partecipanti hanno consegnato il loro portfolio riferito agli anni 2014-2016, in vista della preparazione della loro biografia cognitiva ufficiale, che attualmente è facoltativa ma diventerà obbligatoria nella successiva fase “a regime”, dopo il 2018. E’ evidente, quindi, la volontà degli associati di dar valore alle loro competenze acquisite e certificare il loro sapere attraverso la presentazione del modello portfolio, attenendosi a quelle che sono le indicazioni della loro associazione di riferimento.   Maria Accarino – accarino(at)aibformazione.it – Piattaforma formazione AIB ","
 AIB Formazione, formazione "
https://aibnotizie.aib.it/cosa-attendersi-dalle-biblioteche-dopo-la-pandemia-due-domande-a-r-david-lankes/,Cosa attendersi dalle biblioteche dopo la pandemia? Due domande a R. David Lankes,,AIB Notizie,,15 Giugno 2020,,HTML,https://aibnotizie.aib.it/,,,,CC BY-SA 4.0," Ancora su biblioteche e Covid 19: questa volta Francesco Mazzetta ne parla con R. David Lankes Proprio durante il periodo del lockdown, Editrice Bibliografica ha pubblicato l’edizione italiana di Expect More: Demanding Better Libraries For Today’s Complex World, testo che R. David Lankes ha pubblicato nel 2012 rivolgendolo non ai bibliotecari ma agli utenti, reali e potenziali, delle biblioteche esortandoli a richiedere di più da esse: non solo libri ed eventi di promozione della lettura, ma servizi utili alla comunità, sulla scorta di quanto proposto ai bibliotecari nel suo Atlante. L’edizione inglese è disponibile liberamente in formato elettronico sul sito dell’autore (https://davidlankes.org) mentre l’edizione italiana, col titolo Biblioteche innovative in un mondo che cambia, ha la cura di Anna Maria Tammaro ed Elena Corradini. Tale edizione italiana, uscita con non pochi anni di ritardo e per di più in una situazione critica per tutti i servizi e specialmente per quelli bibliotecari, ci ha spinto a chiedere un parere a Lankes su quale possa essere il ruolo della biblioteca e dei bibliotecari nel mondo post-Covid-19, alla luce di quanto da lui stesso scritto a suo tempo. Durante la pandemia ha raccolto informazioni su come le biblioteche affrontavano il “lockdown” e la chiusura dei servizi in presenza. Ci può dire quali sono state le risposte? Quali sono i punti di forza e quali quelli di debolezza incontrati? Durante i mesi di marzo e aprile, la mia scuola e le biblioteche che aderiscono a Public Libraries 2030 (https://publiclibraries2030.eu) hanno collaborato alla formazione professionale mentre molti bibliotecari lavoravano da casa. Al suo interno è stata effettuata una serie di conversazioni con bibliotecari su diversi argomenti e su come dovrebbero essere le biblioteche dopo la crisi iniziale. Come parte di queste conversazioni e con l’obiettivo di raggiungere la rete di persone che si costruisce nel corso di una carriera, sono emersi alcuni temi. I corsi di formazione bibliotecaria hanno fatto un ottimo lavoro nel dare un senso di servizio e reattività nei primi giorni dell’epidemia. La preparazione formale nelle aree dei principi e dell’etica ha prevalso piuttosto brillantemente sulla formazione delle competenze. La pandemia ha dimostrato che gran parte del lavoro svolto dai bibliotecari nel costruire istituzioni centrate sulla comunità è stato disconnesso dal lavoro che hanno svolto nella costruzione di servizi digitali. Nelle prime settimane di lockdown la maggior parte delle biblioteche ha offerto poco più della propria raccolta di ebook, e questo attraverso app di terze parti. C’è voluto un po’ di tempo perché fossero messi a disposizione online i nuovi servizi per risolvere i bisogni della comunità. Una reazione che non mi aspettavo, ma che molti direttori hanno menzionato, è che i bibliotecari che hanno rapidamente cercato di costruire e modificare i servizi per un ambiente digitale hanno apprezzato quest’attività e sono diventati più creativi. Mentre le biblioteche qui negli Stati Uniti stanno iniziando a riaprire, è evidente l’importanza di una leadership e di una guida chiari e coordinati. Dove i direttori hanno una posizione coerente con quella del governo cittadino e nazionale relativamente al personale bibliotecario di front-office, la riapertura ha buoni risultati. Dove c’è una mancanza di trasparenza e indicazioni non concertate, il risultato è un grande stress. Negli Stati Uniti gli obiettivi della leadership della biblioteca sono davvero cambiati. Le persone non sono solo preoccupate per la loro salute, ma per i loro stipendi, e ora per la loro sicurezza fisica dato che le proteste ha messo in evidenza il razzismo sistemico nel governo e nelle istituzioni, biblioteche comprese. La richiesta ai bibliotecari di riaprire o di fornire un servizio alla comunità senza un senso di nobiltà o del dovere cade nel vuoto. I bibliotecari devono misurarsi coi difetti nel modo in cui ci trattiamo a vicenda e nelle comunità che serviamo. Biblioteche innovative è un libro rivolto ai cittadini e agli utenti delle biblioteche, mentre in Italia è stato pubblicato da una casa editrice specializzata in testi per bibliotecari. In Italia è sempre stato difficile parlare a cittadini, amministratori e politici delle funzioni e delle esigenze delle biblioteche. Pensa che le condizioni mutate – il distanziamento sociale, le quarantene per spazi e documenti, le condizioni per organizzare eventi e corsi in presenza – costituiranno un problema o potranno offrire idee per ripensare i servizi e il concetto stesso di biblioteca? La pandemia ha cambiato il mondo. Ha dimostrato contemporaneamente che siamo tutti collegati e messo in evidenza le diseguaglianze nelle nostre nazioni. Quando un Paese dopo l’altro ha chiuso scuole e aziende e costretto le persone a lavorare a casa tramite Internet, il digital divide – sia l’impossibilità di avere l’accesso alla rete sia l’incapacità di usare gli strumenti digitali – è passato dall’essere per molti un problema astratto a un effetto molto reale della cattiva programmazione politica. L’accesso equo a cure sanitarie di alta qualità è passato dall’essere un problema in discussione al rivelarsi una situazione orribile in cui si sono perse delle vite. Il ruolo e il potere del governo in una società democratica sono stati messi alla prova e in alcuni paesi, incluso il mio, hanno fallito. Quello di cui sono convinto è che il mondo sia cambiato, e i bibliotecari, come del resto tutti, devono cogliere l’occasione per modellare il cambiamento. Ritorneremo tra qualche settimana a riaprire le biblioteche come se nulla fosse successo? Continueremo a vedere le biblioteche come repository realizzati per i bisogni di pochi o piuttosto come organizzazioni vitali per l’apprendimento al servizio delle comunità in cui si trovano? Considereremo l’ascesa delle teorie della cospirazione e della cattiva informazione come qualcosa che teniamo fuori dalle nostre biblioteche o come una missione per i bibliotecari che devono attivamente contrastarle online e nelle istituzioni politiche? La pandemia e la crisi economica che ha causato hanno mostrato buchi significativi nel tessuto della comunità. Tassi di mortalità più elevati nelle comunità economiche più deboli e presso le minoranze; accesso a Internet lento o assente nelle zone rurali; le norme relative al copyright che limitano l’accesso ai dati di ricerca; l’ideologia politica che interferisce con le decisioni di sanità pubblica. E tutte queste cose hanno una componente di conoscenza che le biblioteche dovrebbero affrontare. Dovremmo considerare questa situazione come un’opportunità per ripresentare la biblioteca alla comunità. Una nuova biblioteca dedicata al benessere della comunità: benessere fisico, mentale e persino spirituale. Un evento globale così massiccio dovrebbe indurre le persone a trovare un significato nella loro vita. A creare un nuovo senso di sicurezza e stabilità. Le biblioteche devono essere lì per aiutare in questo processo e per saldare gli individui in una comunità che si prenda cura di tutti i suoi componenti. Francesco Mazzetta  <francesco.mazzetta@gmail.com>  ","
 Biblioteche, COVID 19 "
https://aibnotizie.aib.it/cultura-libri-e-biblioteche-in-alcuni-film-in-uscita/,"Cultura, libri e biblioteche   in alcuni film in uscita",,AIB Notizie,,8 Gennaio 2020,,HTML,https://aibnotizie.aib.it/,,,,CC BY-SA 4.0," Sono diversi i film in uscita, o già usciti, al cinema che abbiamo potuto vedere in anteprima al 37. Torino Film Festival e che hanno come tema centrale, o comunque significativo, il libro e la biblioteca. In particolare, diverse opere cinematografiche recenti presentano una riflessione sul ruolo della cultura nei regimi totalitari che, come sappiamo, si caratterizzano per i tentativi di distruzione e delegittimazione di una delle armi più potenti per contrastarli, il libro appunto. Proviamo a raccontarli. E’ già nelle sale L’inganno perfetto (The Good Liar, Usa 2019), tratto dal romanzo omonimo di Nicholas Searle. Il film ha come protagonisti gli strepitosi Helen Mirren e Ian McKellen nei panni di Betty McLeish, un’insegnante in pensione e vedova, e Roy Courtnay, che dietro l’apparenza di un’esistenza normale nasconde un’attività di truffe e inganni. I due si incontrano e cominciano a frequentarsi, con la disapprovazione del nipote di lei che non vede di buon occhio la relazione. Betty scoprirà nel corso del racconto la vera personalità di Roy, il suo passato nella Germania nazista, fino a un sorprendente ribaltamento finale. Per cercare di far confessare il suo passato a Roy, Betty lo convince a fare un viaggio a Berlino dove, visitando un museo, si trovano di fronte a un’opera che raffigura un rogo di libri. La Bücherverbrennungen era una pratica molto frequente durante il Nazismo con la quale si distruggevano i libri considerati contrari al regime, in particolare è ben noto il rogo nella Bebelplatz di Berlino il 10 maggio 1933. Il nipote di Betty nel film cita la nota frase di Heinrich Heine “là dove si bruciano i libri si finisce per bruciare anche gli uomini”. Uscirà il 16 gennaio l’imperdibile Jojo Rabbit (Usa/Germania, 2019), tratto dal libro Caging Skies di Christine Leunens, per la regia di Taika Waititi, una satira tagliente sul nazismo, interpretata da Roman Griffin Davis, un ragazzino di undici anni alla sua prima prova di attore e già nominato ai Golden Globes. Il punto di vista del film è quello del suo personaggio, Jojo, un bambino che vive nella Vienna del 1945 con la madre (interpretata da Scarlett Johansson) e si prepara a diventare un nazista perfetto frequentando la scuola di addestramento. Jojo ha un amico immaginario, Adolf Hitler. Nella scuola di addestramento, tra le varie esercitazioni a cui Jojo partecipa non senza qualche dubbio e difficoltà, c’è un’attività ludica, il rogo dei libri. Jojo poi conosce una ragazzina ebrea poco più grande di lui e le sue certezze inculcategli dall’ideologia nazista cominciano a venire meno, anche grazie ai libri. La ragazza, di cui Jojo finisce per essere un po’ innamorato, gli rivela che il suo fidanzato, Nathan, amava lo scrittore Rainer Maria Rilke e quindi Jojo va in biblioteca per cercare un libro su Rilke. Il suo amico immaginario Adolf però disapprova e gli dice che non dovrebbe farlo poiché “le biblioteche sono stupide”. E’ un film in cui si ride tantissimo, ma si riflette anche sulle tragedie del Nazismo, e in fondo di tutti i regimi.  Il tema dei fascismi e delle dittature è anche il soggetto del nuovo film di Alejandro Amenábar, ambientato durante il Franchismo, la dittatura spagnola protrattasi dal 1939 al 1975. In Mientras dure la guerra (Spagna/Argentina, 2019) Amenábar racconta l’ascesa del Franchismo attraverso il personaggio di Miguel de Unamuno (1864-1936), scrittore, poeta, filosofo, docente di greco e lettere classiche e Rettore dell’Università di Salamanca. Il professor Unamuno nel film, proprio come avvenne nella realtà, inizialmente non comprende appieno le implicazioni di quello che appare come una ventata di novità, un ritorno all’ordine dopo il caos della guerra civile, e sostiene e finanzia il partito falangista del generale Francisco Franco. Capirà, e ne pagherà le conseguenze, più avanti, vedendo i suoi amici contrari al regime sparire e assistendo all’escalation di violenza e brutalità dei militari. E’ molto interessante come il punto di vista attraverso il quale il regista cileno (ma spagnolo d’adozione) filtra le vicende sia proprio quello della cultura. Man mano che Don Miguel capisce le vera natura del regime franchista, il divario si fa più ampio tra lui, intellettuale che vorrebbe cambiare il mondo con la cultura (come gli viene detto nel film) e il generale Franco che Amenábar descrive come una persona poco intelligente, quasi un burattino nelle mani di poteri forti, persino ridicolo, proprio per accentuare tale divario. Un altro monito lanciato dal regista è il pericolo del silenzio della cultura di fronte agli eventi. Gli amici e colleghi di Unamuno lo invitano a prendere posizione pubblicamente contro il regime, cercando gli fargli capire come si tratti di un fascismo del tutto simile a quello in corso in Germania e in Italia, ma Don Miguel non lo fa. Solo quando comincia a capire, quando i suoi amici non ci sono più, si rende conto con dolore della situazione reale e del suo errore, e durante un discorso pubblico nell’aula magna dell’università, che definisce “il tempio dell’intelligenza”, lancia un’accusa pronunciando la celebre frase “vencer no es convencer”, vincere non significa convincere, aggiungendo che per convincere bisogna persuadere e – rivolgendosi all’uditorio di militari – “voi non potete farlo perché non siete dalla parte della ragione e del diritto ma usate solo la forza”. Sarà comunque troppo tardi per cambiare il corso di una dittatura che durerà ben 36 anni. Con molta probabilità non uscirà nelle sale, se non per pochi giorni, poiché i diritti esclusivi sono stati acquisiti da Netflix, ma sarà disponibile tramite il servizio di streaming digitale, il film El Hoyo (Spagna, 2019, noto anche con il titolo inglese di The Platform) del regista basco Galder Gaztelu-Urrutia. Un’opera a metà tra fantascienza e horror, imponente, allucinata e geniale. In un futuro distopico in cui le risorse del pianeta sono ormai esaurite, le persone possono volontariamente farsi rinchiudere nel Hoyo (il Buco), un pozzo profondissimo suddiviso in centinaia di piani su ognuno dei quali stazionano due reclusi. Al centro di ogni piano c’è un buco che viene attraversato periodicamente da una piattaforma su cui è disposto del cibo che si ferma due minuti per ogni piano. Durante i due minuti i reclusi mangiano quello che riescono e soprattutto quello che è avanzato dai piani sotto. Ogni trenta giorni la posizione dei detenuti cambia, possono ritrovarsi a un piano inferiore o a un piano superiore, in base al comportamento che hanno avuto, e quindi con maggiori o minori possibilità di cibarsi. Il lato animalesco degli esseri umani in queste condizioni non tarda ovviamente ad emergere. Chi entra nel Buco può portarsi un solo oggetto a sua scelta. Il protagonista del film, Goreng, decide di portare con sé un libro, Don Chisciotte della Mancia, capolavoro di Miguel de Cervantes Saavedra. Il Don Chisciotte racconta le vicende del cavaliere errante Alonso Chisciano e della sua lotta contro le ingiustizie e le oppressioni, aiutato dal fido Sancho Panza. Questo è il ruolo che Goreng assumerà nel sistema del Hoyo, con l’aiuto del suo Sancho Panza, il veterano Trimagasi. Il film è in realtà una potente metafora della nostra società, con le sue ingiustizie, diseguaglianze, intolleranze e violenze, avviata su un cammino che porta verso l’esaurimento delle risorse del pianeta. È significativo che il tentativo di cambiare questa società venga affidato alla cultura, rappresentata dal libro che Goreng ha portato con sé e che si dimostrerà utile in diverse occasioni, più utile degli altri oggetti, comprese le armi. Soprattutto è proprio Goreng l’unico che prova a cambiare l’ordine delle cose, a sovvertire l’organizzazione del Hoyo, che peraltro evoca i gironi infernali danteschi, a credere che ci potrebbe essere un sistema più equo di distribuzione del cibo e una possibile via di fuga.  Rossana Morriello Nota: Le immagini seguenti sono tratte dalla cartella stampa del Torino Film Festival.  El Hoyo Jojo Rabbit  Mientras dure la guerra  ","
"
https://aibnotizie.aib.it/cultural-heritage-online/,Cultural Heritage Online,,AIB Notizie,,6 Marzo 2013,,HTML,https://aibnotizie.aib.it/,,,,CC BY-SA 4.0," La terza edizione della conferenza “Cultural Heritage online – Trusted Digital Repositories & Trusted Professionals” (http://www.rinascimento-digitale.it/conference2012; i materiali della conferenza si trovano a questo indirizzo: http://www.rinascimento-digitale.it/conference2012-culturalheritageonline-materials.phtml), ha avuto luogo l’11 e 12 dicembre 2012 a Firenze, presso l’Auditorium di Santa Apollonia. Più di trenta interventi di studiosi e professionisti di fama internazionale che hanno portato il loro contributo all’ambito problematico della conservazione, reperimento, certificazione dei dati negli archivi digitali distribuiti nella rete e all’individuazione delle professionalità e buone pratiche necessarie a rendere sostenibile la gestione e lo sviluppo di tale area e in linea con esigenze in continuo mutamento. A corollario delle due giornate di incontri si sono svolti eventi satellite, seminari, workshop, su specifici aspetti di queste tematiche. Una parola chiave da cui si può partire per focalizzare i contributi proposti dalla conferenza è affidabilità, declinata nelle molteplici sfumature (trust, trusted, trustworthy, trustworthiness) tutte riferite all’ambito problematico della gestione dei dati prodotti dalle istituzioni di ricerca, dagli organismi governativi, dalle attività che coinvolgono il patrimonio culturale; dati in permanente crescita nella forma di oggetti digitali, i quali necessitano di una sempre più specifica digital curation: professionalità, attenzioni, competenze gestionali, ricerca in costante  evoluzione. L’oggetto digitale sta prospettandosi come il supporto costitutivo della memoria culturale, su cui le reti istituzionali e professionali della ricerca, tecnici e società civile fanno e faranno sempre più riferimento per le loro attività e per lo sviluppo di ulteriori tecnologie di fruizione e integrazione in grado di realizzare strumenti innovativi per i propri fini specifici. Tutto questo – come ha ricordato Maurizio Lunghi – determina la necessità di potere contare su dati affidabili gestiti con criteri e livelli di professionalità che garantiscano: l’integrità della sequenza dei bit che formano l’oggetto digitale; l’autenticità e la provenienza; l’identificabilità al di là di eventuali migrazioni tecnologiche; l’usabilità associata a metadati specifici; la relazione con altri elementi che servano a descrivere il contesto in cui si è sviluppata la risorsa, chi l’ha prodotta e come. La moltitudine dei dati e la moltitudine dei potenziali archivi distribuiti nella rete pone agli utilizzatori il problema della loro affidabilità e fruibilità, e agli operatori e gestori istituzionali – che per tradizione garantivano l’organizzazione e la disponibilità dei loro depositi – un impegno a proseguire il proprio compito in questo nuovo scenario. Laura Campbell della Library of Congress ha formulato in modo riassuntivo la domanda: “Simply, will we be able to share what has been collected in the future?” e alla prospettiva dell’impegno per rendere questo possibile, ha associato alcune premesse che appaiono condivise dalla generalità degli interventi. Innanzitutto un comune allineamento delle strategie istituzionali per la condivisione di competenze e reciproci supporti su scala internazionale, e conseguentemente un impegno per la  sensibilizzazione della società civile e della dirigenza politica circa l’importanza della conservazione e sviluppo dei depositi digitali. La comprensione delle problematiche coinvolte in questo comune impegno possono portare ad una più diffusa consapevolezza che garantisca la più vasta collaborazione a questo intento. I numerosi interventi della conferenza possono essere raggruppati in due macroaree: quella delle iniziative che sono in corso o in programmazione per sviluppare concreti progetti finalizzati a garantire e rendere affidabili gli archivi digitali; e quella della definizione e preparazione di un nascente profilo professionale relativo alla digital curation e alle competenze ad esso associabili. Per garantire affidabilità ai dati degli archivi digitalizzati sono state sviluppate, in ambiti altamente specializzati nella sicurezza e nel trattamento dell’informazione, ricerche specifiche e sono stati prodotti documenti con linee guida dettagliate. Il Consultative Committee for Space Data Systems (CCSDS), associazione che raggruppa gli enti spaziali dei principali Paesi, ha fornito raccomandazioni che hanno costituito la base per la definizione dell’Open Archival Information System (OAIS) come standard ISO 14721:2003. Tutte le iniziative presentate a Firenze fanno riferimento a questo comune background. Il modello OAIS è stato sviluppato per creare consenso attorno a ciò che è richiesto ad un archivio per provvedere ad una permanente conservazione dell’informazione digitale. Una cosa interessante da sottolineare è come il modello OAIS includa necessariamente una Designated Community, vale a dire che la definizione della possibilità di garantire il recupero, il mantenimento e il riutilizzo dei dati può essere concepita solo in funzione di un definito gruppo di utilizzatori; questo ancora di più fa comprendere come la rete delle risorse digitalizzate acquisti valore e significato nella sua dimensione di condivisione collaborativa. Essendo l’affidabilità una componente determinante sia nei confronti degli utilizzatori che dei gestori e dei finanziatori o utenti di mercato, un’esigenza conseguente è quella di controlli e di certificazioni che ne garantiscano il livello e la qualità. Il problema è molto complesso perché gli stessi controllori e le stesse pratiche di controllo generano la necessità di garanzie di affidabilità: la trasparenza nei criteri e in tutte le fasi dei controlli è una possibile risposta. Il progetto Data Seal of Approval (DSA), presente a Firenze anche come evento satellite di presentazione dell’iniziativa, affronta direttamente l’aspetto della certificazione. DSA individua sedici linee guida per verificare la qualità degli aspetti che riguardano la creazione, la conservazione e l’usabilità dei dati digitali prodotti in ambiti di ricerca. Patrocinato da un vasto gruppo internazionale di enti di ricerca e istituzioni di alta cultura, si propone di attestare il corretto svolgimento di pratiche di controllo della qualità e delle strutture funzionali aderenti, attestando il conseguimento di un definito livello (3 progressivi livelli di certificazione). Ha la caratteristica di non limitarsi all’area di stoccaggio dei dati ma di considerare il ciclo inclusivo di produzione e utilizzo come responsabilità condivisa, e di basarsi su pratiche di peer review per definire l’affidabilità. Le iniziative istituzionali di vasta portata si propongono come riferimenti anche nella produzione di documentazione, linee guida e supporti. Indicativo è NESTOR – Network of Expertise in long-term STORage and accessibility of digital resources in Germany. Nel 2012 ha pubblicato il DIN  Standard 31644 , “Criteria for trustworthy digital archives” , che presenta 34 criteri per l’autovalutazione e la certificazione dell’affidabilità degli archivi digitali, in accordo con le definizioni OAIS. Una complessa e vasta attività come quella di NESTOR ci permette di introdurre la seconda macroarea del convegno, ossia l’individuazione delle competenze specifiche e dei percorsi di preparazione necessari per qualificare addetti e responsabili nell’area della digital curation. Il gruppo di lavoro NESTOR sulla qualificazione, si propone l’obiettivo di sviluppare uno specifico corso di studi in “digital curation and preservation”. I livelli di qualifica interessati vanno dal management ai quadri intermedi, agli operatori, agli studenti di master e corsi universitari. Nel presentare il progetto viene sottolineato che nessuno dei singoli partner istituzionali è in grado da solo di garantire lo spettro multiforme di questa preparazione, che quindi deve basarsi su un supporto cooperativo. Anna Maria Tammaro (Università di Parma), fa notare che – essendo la digital curation una disciplina emergente – diverse comunità utilizzano i medesimi termini con un differente significato e propone una definizione di base frutto di un “Delphi Study” tra esperti dell’area: i “digital curators” sono operatori in grado di gestire oggetti digitali e collezioni allo scopo di fornire accesso di lungo termine, salvaguardia, condivisione, integrità, autenticità e riutilizzo. Inoltre dispongono di una serie di abilità manageriali e operative, che includono domain expertise e buone competenze IT. Margaret Hedstrom (University of Michigan School of Information & Faculty Associate) per esemplificare afferma che le organizzazioni di gestione del patrimonio culturale possono giovarsi delle risorse digitali per fornire accesso on-line ai materiali, creare tour virtuali, o riunire virtualmente collezioni disperse. Per sfruttare queste possibilità è necessario personale creativo, rivolto all’innovazione, con conoscenze approfondite tecnologiche e commerciali sui nuovi tipi di prodotti e servizi, e conoscenze dei vincoli etici e legali del riutilizzo dei contenuti digitali. È stato presentato anche il progetto DigCurV (Digital Curator Vocational Education Europe Project,  http://www.digcur-education.org/) finanziato dal programma Leonardo da Vinci della Commissione Europea, con la finalità di stabilire un framework per la formazione professionale sulla conservazione digitale, sostenere e migliorare la formazione professionale dei digital curators nei settori del patrimonio culturale, per sviluppare nuove competenze essenziali per la conservazione a lungo termine delle risorse digitali. Le valutazioni conclusive su tematiche così aperte e in fase di definizione possono solo essere affidate ai progetti. Per la formazione si può dare appuntamento ancora a Firenze, dove il 6 e 7 maggio 2013 avrà luogo la conferenza “Framing the digital curation curriculum” organizzata nell’ambito del progetto DigCurV. Le problematiche inerenti ai dati coinvolti nel cloud computing come modello di diffusione dell’accesso anche da parte di istituzioni e centri di ricerca, saranno affrontate nella nuova fase di sviluppo del progetto InterPARES Trust, programmata per la metà del 2013 con l’obiettivo di realizzare una rete a dimensione locale, nazionale e internazionale per la costituzione di norme, procedure, regolamenti, standard e legislazioni, riguardanti documenti digitali affidati a internet. eleonora.belpassi@virgilio.it ","
"
https://aibnotizie.aib.it/biblioteca-del-salone/,Da Torino a Roma: la “Biblioteca del Salone”,,AIB Notizie,,1 Agosto 2017,,HTML,https://aibnotizie.aib.it/,,,,CC BY-SA 4.0,"  I volontari della Biblioteca nel Salone con la Presidente AIB Rosa Maiello Il 16 giugno scorso, su iniziativa della Sezione AIB Lazio, si è svolto presso la Biblioteca nazionale centrale di Roma un incontro con Enzo Borio, presidente della Sezione AIB Piemonte, per diffondere la conoscenza del bel progetto che dal 18 al 22 maggio 2017 ha animato il Padiglione 3 all’interno dei luoghi del Salone internazionale del libro di Torino. La Biblioteca del Salone è stata infatti il positivo esito di un progetto coordinato dalla Sezione AIB Piemonte in collaborazione con il prof. Maurizio Vivarelli dell’Università degli Studi di Torino: per la prima volta le biblioteche  di Torino e dintorni – civiche, universitarie, speciali, valdesi e metodiste – non sono state ospiti più o meno funzionali o di corredo, ma sono diventate “un pezzo di Salone”. Un successo nel successo più ampio di tutta la manifestazione: non in moltissimi forse avrebbero scommesso sull’edizione 2017 del Salone del libro, contraddistinto negli ultimi anni da disagi economici e scelte gestionali non chiare – una crisi acuita nel 2016 dalla fuoriuscita dei grandi editori che hanno poi dato vita a Tempo di libri (1. edizione: Milano 19–23 aprile 2017). Milano che prova a strappare il “salone” a Torino – 30 giorni prima e solo 140 km più ad est – in quello strano paese che è l’Italia, con il più alto numero di festival sui libri e sulla lettura e una delle più basse percentuali di libri letti, con pochi lettori forti che leggono molto e molti che leggono poco o niente; dove, per una strana dinamica che vede l’offerta funzionare indipendentemente dalla domanda, il numero dei  libri  pubblicati continua a crescere mentre il numero dei lettori rimane basso. E dove un progetto di legge sulla lettura – il cui esame è ora rinviato; ma si veda al riguardo l’appello dell’AIB – si occupa più degli editori che dei lettori (Atto Camera 1504 “Disposizioni per la diffusione del libro su qualsiasi supporto e per la promozione della lettura”). Alla base dell’indiscusso successo del Salone di Torino, paragonato in aggiunta al debole risultato di Milano (stigmatizzato, a festa finita, dai titoli dei quotidiani; ma non è buon metodo giudicare dalla prima puntata) sono stati diversi fattori, ma tra tutti, nelle molte interviste e commenti, sono stati sottolineati l’atmosfera, il clima di fiducia e di coraggio: una “fabbrica dell’entusiasmo” secondo la definizione di Paolo Di Paolo, un sentimento di sano orgoglio che ha innervato le attività del Salone ed è stato ricordato anche da Enzo Borio quando alla Biblioteca Nazionale di Roma ha narrato di questa esperienza come di un’avventura. Il suo racconto, che ha conquistato un pubblico molto partecipe, è stato caratterizzato da un tono epico, quasi come un viaggio nel quale, al momento della partenza, non molto si sapeva sull’ipotetico approdo. Con Massimo Bray Biblioteche di tutte le tipologie avevano aderito al progetto dell’AIB e il primo nodo che doveva essere risolto consisteva proprio nel trovare il modo di renderle partecipi oltre alla mera rappresentanza istituzionale, rispettandone l’identità e considerando che il progetto coinvolgeva bibliotecari di istituzioni diverse che, per la prima volta, si trovavano a collaborare; inoltre dal loro lavoro doveva generarsi un legame con librai (e librerie), anche loro per la prima volta al Salone. Le diverse biblioteche rappresentate dalle esperienze, competenze, conoscenze delle bibliotecarie e dei bibliotecari che hanno collaborato al progetto sono diventate un’unica biblioteca armonica, che non rinuncia ad essere sé stessa – ossia al suo ruolo di strumento di orientamento, di conoscenza e di esplorazione del Salone e del mondo reale – ma lo fa in modo dinamico e contemporaneamente esemplare. Enzo Borio ha parlato, a proposito del lavoro fatto dai bibliotecari, di embedded librarianship, ossia di un modello strategico di collaborazione e di integrazione che, con il sostegno fruttuoso e maturo della tecnologia, mette i professionisti dell’informazione in relazione con gli individui o i gruppi di lavoro che hanno bisogno dei loro saperi. L’idea attorno alla quale ruotava il progetto era ispirata alla prassi ideata da Aby Warburg, grande storico dell’arte e studioso della pittura fiorentina, per sistemare la sua biblioteca, dove i volumi non venivano ordinati seguendo principi biblioteconomici definiti ma organizzati secondo quattro grandi categorie (Azione, Orientamento, Parola, Lingua), quattro direzioni dell’approccio interdisciplinare che lo studioso avrebbe seguito anche nelle sue ricerche; all’interno di ogni sezione vigeva un criterio di prossimità culturale tra le opere, “di buon vicinato” che avrebbe indicato ai lettori potenziali la via per raggiungere il libro. Azione, orientamento, parola e immagine (quest’ultimo concetto ha sostituito nel progetto torinese il warburghiano “lingua”) diventano dunque i punti cardinali attorno ai quali le bibliotecarie e i bibliotecari, organizzati in gruppi di lavoro per ogni percorso di ricerca e supportati dalla tecnologia della piattaforma digitale di social reading AUREOO, sulla quale si erano precedentemente formati, creano 49 mappe concettuali, multimediali e interattive: percorsi di ricerca fatti di immagini, siti, materiali audio, libri e bibliografie; i titoli presentati nelle bibliografie possono essere direttamente ricercati nei cataloghi, mantenendo forte valenza al ruolo di mediazione informativa e culturale della biblioteca, o acquistati nelle librerie. Collegandosi al sito di AUREOO è tuttora possibile consultare tutte le mappe realizzate per il Salone: https://www.aureoo.com/it/partners/salone–del–libro–di–torino–2017. Borio ha poi sottolineato l’importanza e la necessità di comunicare efficacemente il progetto. Ed ha, anche, fatto cenno ad alcune problematiche alle quali non era stato possibile dare soluzione: problemi tecnologici che devono essere approfonditi, necessità e difficoltà  nell’aggiornamento dei percorsi, differente livello di approfondimento dei percorsi stessi: tuttavia rimane forte l’impressione di aver dato peso al valore civile connesso alla presenza attiva della biblioteca nei giorni della manifestazione. E forse, nella tanto dibattuta questione su cosa deve essere oggi una biblioteca – democrazia fantasia servizio persone passione universo libertà, in rigoroso ordine non alfabetico – questa potrebbe essere una via, un’indicazione per essere nel tempo ma non alla moda, uno strumento di esplorazione dei territori della conoscenza e, contestualmente, un modello di collaborazione, integrazione e reciproca valorizzazione tra i diversi soggetti della filiera del libro.  Giusi D’Alessandro. LUMSA Università. g.dalessandro[AT]lumsa.it ","
 Biblioteca nel Salone, Collaborazione "
https://aibnotizie.aib.it/dal-dire-al-fare/,Dal dire al fare,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," Nelle poche settimane trascorse tra l’assemblea di Torino e la conclusione di questo numero di «AIB Notizie» sono accadute molte cose. Prima fra tutte il terremoto che ha colpito l’Emilia e di cui trovate un resoconto in questo numero: un saluto alle colleghe e ai colleghi, e un pensiero alle biblioteche, agli archivi e ai musei danneggiati, invitando tutti a dare una mano secondo le proprie possibilità. La seconda cosa è una triste storia, molto commentata su AIB-CUR, lo scandalo della Biblioteca dei Girolamini a Napoli, finita nella cronaca nera con 5 arresti. A parte l’aspetto strettamente penale e il furto dei volumi, colpisce la leggerezza, o complicità, con cui è stata gestita la questione da parte delle autorità competenti (o per meglio dire, incompetenti), dalle quali ci saremmo aspettati qualche inchiesta e opportune dimissioni. Un augurio al collega Mauro Giancaspro e al conservatore Umberto Bile affinché possano risanare la situazione e ridare lustro alla Biblioteca. Su AIB-CUR sono apparsi molti commenti anche sulla questione dei bandi di concorso e la gare di appalto, con interventi spesso critici sull’operato di amministrazioni, cooperative e aziende, e la proposta di una “lista nera”. Salvo qualche esercizio di polemica e qualche vuoto di memoria sulle iniziative svolte dall’AIB, è evidente che il tema è importante per chi lavora in e con le biblioteche, ed è scottante per i risvolti diretti che ha sulla professione e sul servizio. Su questo tema e su altri le azioni dell’AIB sono numerose, e si possono leggere nel contributo dell’OLAVeP in questo numero, ma sono ben visibili anche nella relazione presentata a Torino e su AIB-WEB. Abbiamo la campagna “No all’eccesso di ribasso in biblioteca”, che “intende in primo luogo sollecitare la massima trasparenza nelle procedure di spesa nei Beni Culturali, a partire dagli appalti di lavori, servizi e forniture” e si rivolge agli amministratori, alle imprese, ai lavoratori (http://www.aib.it/attivita/campagne/eccesso-di-ribasso/) proponendo, tra le altre iniziative, la realizzazione di tre giornate di studio dedicate ad altrettanti aspetti della gestione dei servizi. C’è poi la “Carta del Lettore”, presentata il 13 maggio al Salone del Libro (http://www.aib.it/attivita/campagne/carta-lettore/) che nasce “dall’esigenza di riconoscere il ruolo sociale di librerie, biblioteche e scuole nella complessa attività di promozione della lettura”. La carta “si potrà acquistare in tutte le librerie che aderiscono all’iniziativa e in alcune biblioteche al costo di 10 euro. Acquistarla significherà sottoscrivere e riconoscere il ruolo sociale di librerie e biblioteche. Sarà anche una tessera multiservizi che darà agevolazioni su tutto il territorio nazionale per l’accesso a musei, teatri, cinema, concerti e mostre”. Infine il documento “Biblioteche e bibliotecari nel 21° secolo” con cui l’AIB “intende promuovere una strategia tesa a ripensare la fisionomia e il ruolo delle biblioteche nel XXI secolo, a definire il profilo e le prerogative dei professionisti che vi lavorano e a stimolare una presa di coscienza dell’importanza di un sistema bibliotecario nazionale al passo con i tempi e focalizzato sui bisogni reali del Paese e dei cittadini”. Inoltre, nel proseguimento del cammino iniziato l’anno scorso al Salone di Torino, il 12 giugno è stato firmato l’atto costitutivo di MAB Italia. Infine gli appuntamenti di ottobre e novembre: la giornata “PLUS Italia” del 19 ottobre, organizzata dal CoLAP; la “Giornata delle biblioteche italiane (BiblioPride)”, il 13 ottobre; gli Stati Generali dei professionisti del patrimonio culturale, MAB Italia (Milano, 22-23 novembre). Molti cantieri aperti, dunque, ma naturalmente occorre il contributo di tutti per far sì che le cose si trasformino da idee a realtà. deveris@aib.it ","
"
https://aibnotizie.aib.it/dalla-redazione/,Dalla redazione,,AIB Notizie,,24 Febbraio 2018,,HTML,https://aibnotizie.aib.it/,,,,CC BY-SA 4.0," Cari associati, cari lettori,             abbiamo preparato una  revisione delle norme di redazione per contributi ad “AIB Notizie.”  L’anticipiamo qui ma  la troverete, comunque, nella sezione Collabora con noi. https://aibnotizie.aib.it/la-redazione/collabora-con-noi/  La redazione di AIB notizie incoraggia la proposta di contributi da parte degli associati e di tutti i lettori del periodico. Per migliorare l’interazione con gli utenti si propongono qui di seguito alcuni criteri/linee guida di base. La redazione ed il direttore restano,  comunque, a disposizione di tutti i potenziali contributori per ogni chiarimento.  Trasmissione  I contributi dovranno essere inviati a aibnotizie@aib.it Si consiglia di contattare preliminarmente  la redazione per concordare l’oggetto dell’intervento e la  lunghezza del testo, che comunque non dovrà superare i 6000 caratteri spazi inclusi.  Presentazione dei contributi  I contributi dovranno sempre essere accompagnati da:  Titolo dell’articolo nome e cognome indirizzo e mail affiliazione dell’autore/degli autori 2 tag sul contenuto dell’articolo  Ove ritenuto necessario potranno essere incluse:  foto autore in primo piano (90×90 pixel) da una a quattro foto (1024 x 768 pixel)accompagnate da didascalie   Caratteristiche tecniche  I contributi dovranno essere redatti seguendo le caratteristiche qui indicate:  formato RTF interlinea doppia carattere Calibri dimensione 12 punti  E’ preferibile che i testi siano privi di note. I riferimenti bibliografici, ove necessari, dovranno seguire le caratteristiche qui indicate:  Andrea Marchitelli, Giovanna Frigimelica. OPAC. Roma: AIB, 2012. Antonella De Robbio. Accesso aperto 2012: la vie en rose. «AIB studi», 52 (2012), n. 1, p. 17-29.  In caso di citazione di link questi dovranno essere inseriti tra parentesi uncinate e dovrà essere rimosso il collegamento ipertestuale. Dovrà sempre essere indicata l’ultima data di consultazione Esempio:  (ultima consultazione 10/02/2018)  Caratteristiche editoriali   Si consiglia di seguire, quanto più possibile, uno stile piano e colloquiale. Sarà sempre  preferibile sviluppare l’articolo/il contributo in terza persona. Si suggerisce di evitare tecnicismi e di sciogliere sempre acronimi e sigle.  Modalità di pubblicazione   I contributi saranno pubblicati online sul sito internet di AIB notizie e non saranno retribuiti. La Redazione prende in considerazione esclusivamente proposte di interventi originali. Saranno pertanto esclusi interventi già pubblicati altrove o in attesa di pubblicazione. La Redazione si riserva il diritto di pubblicare o meno il contributo inviato verificandone l’effettiva validità e di eseguire interventi formali sul testo per uniformarlo alle norme redazionali. I contenuti redazionali sono distribuiti con una Licenza Creative Commons, (CC BY-SA 3.0 IT) eccetto dove diversamente specificato. Tutto il materiale ricevuto non verrà restituito. I diritti appartengono all’Associazione Italiana Biblioteche. Buon Lavoro!  aibnotizie@aib.it Ferruccio Diozzi Lucia Antonelli Maria Senatore Lorenzo Baldacchini Valentina Sonzini ","
 aib notizie "
https://aibnotizie.aib.it/dalla-redazione-alcuni-spunti-per-lo-sviluppo-di-aib-notizie/,Dalla Redazione: alcuni spunti per lo sviluppo di “AIB Notizie”,,AIB Notizie,,25 Aprile 2018,,HTML,https://aibnotizie.aib.it/,,,,CC BY-SA 4.0,"   Il 6 aprile scorso abbiamo tenuto a Roma, ospiti della Biblioteca dell’Associazione,  la prima riunione di redazione di “AIB Notizie”: erano presenti, oltre chi scrive, Lucia  Antonelli, Lorenzo Baldacchini, Maria Senatore, mentre non è potuta intervenire, perché all’estero, Valentina Sonzini. Abbiamo valutato questi primi mesi di attività e le possibili innovazioni da introdurre nel periodico, sia in termini di contenuti che di impostazione generale. Si è concordato sulla necessità di procedere ad alcuni cambiamenti e migliorie dal punto di vista della presentazione dei contenuti. Qualcosa è già stato realizzato mentre si sta definendo la possibilità di implementare dei cambiamenti più profondi della veste editoriale. Sull’incremento delle collaborazioni la Redazione crede fermamente che la funzione di “AIB Notizie”, come periodico d’informazione per tutti gli associati, potrà avere un ulteriore sviluppo dall’ampliamento del numero dei contributori. Già nei mesi passati abbiamo espresso questa convinzione, stiamo ricevendo ritorni positivi, sia dalle strutture AIB che dai singoli associati, ma vogliamo fare ancora di più. Manifestazioni, eventi, esperienze professionali, o  anche problemi e criticità, possono trovare in “AIB Notizie” un’adeguata visibilità. Saremo, per esempio, molto contenti di avere uno spazio fisso per la Biblioteca dell’AIB che le permetta di fare conoscere al meglio le proprie attività. Naturalmente, accanto alla capacità di fotografare lo stato delle cose interno alla professione,  riteniamo importante favorire lo scambio di idee con altri ambiti disciplinari, con settori professionali diversi dal nostro, con soggetti pubblici e privati che in, un modo o nell’altro, si  connettono con  il mondo delle biblioteche. Solo come esempi citiamo gli attori del settore delle tecnologie dell’informazione e della comunicazione, le realtà cooperative, le associazioni di  “amici delle biblioteche” . Sul metodo di redazione abbiamo convenuto che riuscire, tutti insieme, a creare uno stile “AIB Notizie” aiuterà lo sviluppo e la gradevolezza del periodico mentre dal punto di vista più generale ci è sembrato interessante pensare a nuove rubriche, anche  incentivando  la forma “intervista”, sia che essa veda protagonista un collega che racconta una propria esperienza professionale, sia che si tratti di una personalità “esterna”. In ultimo, ma non meno importante, abbiamo convenuto sulla necessità di rendere più visibile e più utile per gli associati e per gli interessati, “AIB Notizie” anche attraverso l’interazione con i più comuni social network di cui già ci si avvale. Abbiamo dunque diversi obiettivi, pensiamo realisticamente raggiungibili, naturalmente con il nostro impegno in uno con l’interazione costante con gli organi  dell’Associazione e con gli associati. Buon lavoro a tutti! Ferruccio Diozzi ferruccio.diozzi@gmail.com     ","
 aib notizie "
https://aibnotizie.aib.it/darwinbooks/,"DarwinBooks: la piattaforma di libri elettronici per la ricerca sociale. Contenuti, servizi e offerta editoriale",,AIB Notizie,,25 Novembre 2015,,HTML,https://aibnotizie.aib.it/,,,,CC BY-SA 4.0," DarwinBooks – homepage DarwinBooks http://www.darwinbooks.it/ è l’archivio digitale dei testi di ricerca del Mulino, che rivestono particolare interesse in ambito accademico. Nata nel 2009, la piattaforma ospita attualmente oltre 750 monografie pubblicate a stampa a partire dal 2000, organizzate in due collezioni disciplinari – scienze umane e sociali – e suddivise in 12 collane, recentemente implementate ed arricchite da una selezione di titoli tratti dalle collane “Quaderni” e “Monografie” dell’Istituto storico italo-germanico di Trento. DarwinBooks – download ePub Gli e-book sono visualizzabili in modalità streaming in formato HTML5; per i volumi pubblicati a partire dal 2008, oltre alla consultazione online, è possibile effettuare il download dei singoli capitoli in ePub, che rappresenta l’evoluzione dai formati proprietari generalmente utilizzati per distribuire e-book a uno standard aperto, concepito per la marcatura logica del contenuto. Tale formato, definito “liquido” grazie alle sue specifiche tecniche che consentono di ottimizzare il flusso del testo in base alle dimensioni dell’area di visualizzazione, rende facilmente fruibile un libro elettronico anche da dispositivi mobili, aspetto non trascurabile in considerazione delle ormai consolidate pratiche di lettura sempre più orientate al mobile reading. I capitoli scaricabili sono protetti da Social DRM (Digital Rights Management), forma non invasiva di protezione che non impone alcuna restrizione software né scadenza temporale o altre limitazioni alla consultazione, che comporta però l’inserimento all’interno del file di una filigrana digitale che rende tracciabili le operazioni svolte dall’utente. Per la lettura di un testo in formato ePub su PC è richiesta l’installazione del software gratuito Adobe Digital Editions o, in alternativa, del plug-in EPUBReader di Mozilla Firefox o Readium di Google Chrome; nel caso, invece, di dispositivi mobili, è necessario utilizzare app compatibili con hardware e sistema operativo del proprio device. L’accesso alla piattaforma DarwinBooks avviene tramite riconoscimento di indirizzo IP di Ateneo o via proxy server per gli utenti istituzionali; viene richiesta un’ulteriore registrazione individuale per stampa e download di singoli capitoli – consentito anche tramite QR Code – e per usufruire di ulteriori servizi personalizzabili. DarwinBooks – scheda bibliografica In relazione alle altre funzionalità offerte, sono disponibili modalità di ricerca semplice ed avanzata, anche OpenUrl compliant, con la possibilità di applicare filtri per argomento ed anno di pubblicazione ed inserire keywords ricercabili non solo nel full-text del documento, ma anche in note, bibliografie, figure e tabelle. A partire dalla scheda bibliografica del volume sono visualizzabili numerosi abstract di singoli capitoli, assenti nell’edizione cartacea, ed indici navigabili. Sono inoltre previste funzionalità avanzate web 2.0 – evidenziazione, bookmarking, notetaking, sharing dei metadati in diversi social network, tra cui Facebook, Twitter, Digg, Delicious –, export di citazioni bibliografiche e permanent link alla page unit. Dall’ambiente di amministrazione è anche consentito ricavare statistiche d’uso strutturate secondo le specifiche COUNTER e scaricare i metadati in formato Unimarc, MARC 21,CSV ed Excel. Riguardo ai modelli economici, Il Mulino propone due diverse tipologie di contratto, che corrispondono ad altrettante formule commerciali:  formula base: consente la consultazione con accesso simultaneo illimitato all’intero archivio dei volumi presenti in piattaforma e a tutti i servizi correlati fino al rinnovo contrattuale; formula PLUS: aggiunge ai contenuti e ai servizi garantiti nella formula base la possibilità per la biblioteca di acquisire l’accesso permanente a 30 volumi selezionati dai bibliotecari per ogni anno di abbonamento.    Francesca Palareti, Università degli Studi di Firenze – Biblioteca di Scienze sociali. francesca.palareti@unifi.it ","
 DarwinBooks, e-book, piattaforme di libri elettronici "
https://aibnotizie.aib.it/editore-fuori-dagli-schemi/,De Bibliotheca. Un editore fuori dagli schemi,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," Intervistiamo oggi Paola Del Zoppo, direttore editoriale di Del Vecchio editore, ricercatrice in Germanistica all’Università degli Studi della Tuscia. D. Del Vecchio è un editore fuori dagli schemi, che in pochi anni ha trovato uno spazio e un’identità. Come è stato possibile in un Paese così allergico alla lettura? R. Abbiamo sempre creduto nella capacità del lettore di distinguere i buoni libri e di apprezzare le scelte ardite, per esempio puntando fin dall’inizio sulla poesia. Poi negli anni abbiamo modulato un progetto letterario che rispondesse, secondo noi, a degli spazi mancanti nel panorama italiano, innanzitutto in termini di cultura della lingua e del pensiero. Di anno in anno, inoltre, strutturiamo il catalogo tenendo conto dei testi di autori ormai “nostri”, arricchendolo di novità e aprendolo a nuovi approcci letterari e culturali. Ci piace inoltre focalizzare delle tematiche legate ai grandi movimenti culturali più o meno riconosciuti, per esempio nel 2013-15 abbiamo sviluppato una linea molto chiara rispetto alle tematiche del displacement, dell’identità, della sensazione del fallimento e dello smarrimento in senso ampio. Inoltre speriamo che il coinvolgimento dei lettori sia legato anche all’ironia e a una sorta di ottimismo della consapevolezza che secondo noi anima i libri che scegliamo. D. Ebook, facebook e blog sono strumenti efficaci? Quali sono gli elementi di forza? R. Gli ebook possono raggiungere un pubblico anche diverso da quello dei libri cartacei, e offrono un diverso approccio alla lettura, secondo me. Non ne faccio un discorso valoriale, ma semplicemente di differenza. Io stessa uso l’e-reader e la sensazione è quella di avere una pila altissima di libri sul comodino da poter sfogliare in contemporanea. Mi chiedo se in alcuni casi questo non possa condurre a un approccio superficiale. Però credo che di per sé sia un ottimo strumento di diffusione dei libri. Uso facebook e anche la casa editrice lo usa con attenzione. Credo sia una sorta di dimensione differente, molto utile per diffondere notizie e opinioni, e insieme pericoloso perché tutto si può confondere. Ma vale lo stesso discorso dell’editoria in generale. Sono convinta che le persone, nel lungo periodo, cerchino la qualità e filtrino ciò che è più interessante. Per i blog, la Del Vecchio ne gestisce uno, coordinato da Angelo Molica Franco: “senzazuccheroblog.it”, che cerca di attenersi a una linea precisa: si divide in rubriche piuttosto regolari, annunciate in una sorta di sommario, e poi sviluppa temi e discussioni cercando di non scadere nell’autoreferenzialità. Ironia ed eleganza le parole chiave. Cosa funziona: secondo me la possibilità, reale o percepita, di un rapporto diretto con l’editore e con i testi, e come regola da darsi per chi scrive, l’onestà e la trasparenza, il lettore, giustamente, non tollera di essere preso in giro né istruito. D. Il panorama dell’editoria italiana prevede un futuro “stile Highlander”… ne resterà soltanto uno? R. No, io non credo. Credo anzi a una svolta positiva, generale, idealistica, e credo che il pluralismo sia, nell’editoria come in molti altri ambiti, garanzia di una positiva e costruttiva differenziazione e di possibilità di sviluppo. L’oligarchia dell’editoria fa male agli oligarchi tanto quanto alle realtà più piccole. Vedremo. D. In Italia si pubblica moltissimo, si legge pochissimo. Come lo spieghi? R. Non è facile in breve, ma cerco di spiegare la mia idea. Ci sono molte persone che scrivono per bisogno di riconoscere se stesse, e farsi riconoscere, perché non ci si percepisce più reali se non si è “noti”. In un momento di così profonda crisi di identità, si moltiplica quindi anche questo tipo di espressione, sul web come nella carta stampata. Alcuni editori non troppo onesti pubblicano, o meglio, stampano libri a prescindere dalla qualità, e d’altra parte l’editoria è un’impresa. Il problema è la poca definizione del confine tra letteratura e “altro”. Poiché anche molta della cosiddetta letteratura pubblicata in Italia presenta contorni narcisistici, non mi stupisco che pubblicare acriticamente libri sia uno degli atti più perpetrati negli ultimi venti anni. Per quanto riguarda la seconda parte della domanda: si legge poco perché in questa generale concezione ombelicale della vita la scrittura, è e rimane, appunto, un atto egocentrico ed ego-centrato. Leggere rappresenta tutta una Weltanschauung diversa. È, e deve essere, un mettersi in crisi, una ricerca, un abbandono. Si legge poco perché si sogna sempre meno e i libri che hanno successo, perlopiù tendono a mitizzare situazioni di scarsissima rilevanza, e ad accentuare la tendenza al ripiegamento su se stessi e sugli schemi noti. I libri di “narrativa” più venduti un paio di anni fa erano quelli della trilogia delle Sfumature, e quest’anno come sempre ha avuto molto successo Dan Brown. Lo stesso discorso vale per i dibattuti libri di autori nostrani, come Fabio Volo o Gramellini, che risultano patetici nello sforzo di conferire un velo di interesse a situazioni banali e minuscole, senza mai preoccuparsi del vero ruolo dello scrittore, che non è un cronista né un racconta storie, ma deve essere sempre un poeta, un plasmatore della realtà. Il lettore si fa coinvolgere da ciò che solo nelle esistenze più meschine è trasgressivo o avventuroso, ma inconsciamente riconosce la mancanza di stimoli, di movimenti verticali e si disaffeziona alla lettura. D. Promuovere la lettura in Italia sembra un impresa degna di Sisifo… Però negli ultimi tempi – dopo le innumerevoli denunce sulla disaffezione alla lettura – sembra che a livello istituzionale ci sia intenzione di agire. Dal tuo punto di vista, che cosa si dovrebbe fare? R. Credo che la televisione possa essere sfruttata in positivo anche in questo. Anche solo proporre in televisione, e dico la prima idea che mi viene in mente, dei cartoni animati o delle serie, anche degli sceneggiati, in cui i protagonisti, gli eroi e le eroine siano grandi lettori potrebbe essere interessante. E adesso che ci penso, anche solo riparlare di essere eroi, geni, esploratori, inventori, e insieme persone dalla spiccata attitudine alla socialità potrebbe aiutare. Ultimamente, la persona che legge è vista come un outsider, dal cosiddetto nerd all’intellettualoide maldisposto verso gli altri. Molto si potrebbe fare finanziando opportunamente le biblioteche pubbliche e stimolando la collaborazione tra queste e le scuole anche con progetti mirati a livello nazionale. Bisognerebbe anche agire sull’opinione pubblica tramite i canali più tradizionali, come la stampa, riportando a un livello accettabile le considerazioni e l’approccio dei giornalisti e/o dei critici letterari dei giornali che troppo spesso consigliano brutti libri o altre volte, presi dalla miopia del potere non focalizzano gli aspetti più dirompenti di libri importanti perché meno vendibili. Infine, credo che la rivalutazione e un’interrogazione profonda sul senso dello studio nelle facoltà umanistiche con conseguenti “aggiustamenti” possa giovare. D. Gli ebook hanno creato nuovi lettori o rafforzato quelli esistenti? R. Secondo me entrambe le cose, come accennavo prima con differenti approcci e risultati. Ci sono dei libri che non comprerei mai in ebook, mentre altri non li avrei mai letti se non avessi potuto farlo nel format elettronico. D. Perché la scuola sembra sempre esclusa dall’attenzione alla lettura, salvo il discusso ambito dei libri di testo e il dibattito sui libri digitali? R. Non so se è esclusa dal dibattito, credo che anche in quel contesto ci sia molto smarrimento. I programmi scolastici e i POF devono far fronte a molte difficoltà. Per quanto riguarda la lettura uno dei problemi è che i ragazzi sempre più spesso leggono solo “per la scuola”. Il che rende ogni libro un compito e non un piacere e inserisce la lettura nel processo di timori e scarsa autonomia di cui ormai i ragazzi sono vittime da tempo. Non si legge per avere un dialogo con se stessi tramite il sogno, l’immaginazione o la possibilità di conoscere mondi nuovi, modi di pensare differenti, ma per non fare brutte figure con i compagni, non essere rimproverati dai genitori, e in prospettiva, per “evitare il fallimento”: i ragazzi crescono, influenzati dal clima generale e dalle famiglia, con una pesante ansia del fallimento e un profondo senso di inadeguatezza, che non si può affrontare solo a scuola. Ma il paradosso è che la lettura di grandi libri gioverebbe anche alla scuola stessa, alla fiducia nel futuro e nell’utilità della formazione scolastica e in fondo anche al rapporto insegnante/studente. D. In tv o alla radio quando si parla di libri si vedono pochi editori e ancor meno bibliotecari… che ne pensi? R. Che dei libri si fa spettacolo come di ogni altra cosa, e la spettacolarizzazione è funzionale alla mercificazione. Le biblioteche non offrono merci, condividono saperi, memoria, e in ultima istanza identità. Non credo sia un prodotto prettamente televisivo. Però si potrebbe sviluppare un programma che racconti, per esempio, dei più fantastici bibliotecari e librai della letteratura e del cinema. Non so, come Carlo Corrado Coriandoli della Storia Infinita, o il bibliotecario di Hugo Cabret per il cinema. D. Tre cose che editori e bibliotecari dovrebbero fare nel 2014. R. Collaborare e discutere in tavole rotonde e incontri di ampio respiro, sviluppare in tempi brevissimi microprogetti di incentivazione alla lettura, format che poi possano essere riproposti a basso costo, puntare solo alla qualità letteraria e all’importanza culturale dei libri. deveris@aib.it ","
"
https://aibnotizie.aib.it/manenti-eblida-riga/,Destinazione Riga,,AIB Notizie,,9 Giugno 2015,,HTML,https://aibnotizie.aib.it/,,,,CC BY-SA 4.0," Enrica Manenti durante il voto per il rinnovo delle cariche EBLIDA Dal 7 all’8 maggio si sono svolti a Riga (Lettonia) la Riunione annuale di EBLIDA – European Bureau Libraries Information Documentation Association e la Conferenza di EBLIDA – NAPLE (National Authorithies on Public Libraries in Europe). Gli incontri si sono svolti nel quadro della presidenza lettone dell’EU. I lavori sono stati ospitati nella magnifica sede della nuova biblioteca nazionale, utilizzata in questo periodo anche per incontri culturali e politici internazionali. Il tema cornice era “Building a Europe of Readers”, confermando l’interesse particolare delle Associazioni europee per questo tema. La delegazione italiana era formata da Enrica Manenti, Presidente AIB, da Marinella Cisternino, Associata vincitrice di un concorso fotografico EBLIDA (che prevedeva l’iscrizione gratuita alle iniziative di Riga), Aldo Pirola membro a lungo dell‘Executive Committee e da Stefano Parise, candidato dall‘AIB per ruolo di membro dell’Executive Committee per il periodo 2015-2017. Durante la relazione del consuntivo del mandato appena concluso è stato dato atto dell’importanza del lavoro svolto, tra gli altri, da Rosa Maiello dell’AIB sulle tematiche strategiche del diritto d’autore. Marinella Cisternino ad uno dei tavoli di lavoro Giovedi 7 maggio i lavori si sono concentrati sulle attività associative sia di EBLIDA che di EBLIDA – Naple. Per EBLIDA si trattava di rinnovare i membri dell’Executive Committee e il Presidente. Presidente EBLIDA è stato eletto per acclamazione Jukka Relander Presidente dell’Associazione finlandese dei bibliotecari. Per quanto riguarda il Consiglio esecutivo, essendoci 13 candidati per 10 posizioni si è proceduto ad una votazione, dopo una breve Presentazione dei candidati.  Executive Committee EBLIDA appena eletto Stefano Parise è stato eletto, “succedendo ” per cosi dire a Aldo Pirola, membro del Council per 6 anni, al quale va il sentito ringraziamento dell’AIB per l’opera svolta a favore dell’Associazione, della professione e delle biblioteche. A Stefano Parise un grande in bocca al lupo per l’importante incarico. La giornata dell’8 maggio è stata dedicata al Convegno che si è concentrato essenzialmente sui problemi lettura/lettori e biblioteche. L’attenzione governativa è stata garantita dal messaggio del Ministro della Cultura della Lettonia, Dace Melbarde, l’attenzione dell‘Europa dal messaggio di Sylvie Guillaume, Vice- presidente del Parlamento europeo e dall’onorevole Inese Vaidere. La questione lettura/biblioteche è stata affrontata alla luce dei preoccupanti dati europei sullo scarso livello di alfabetizzazione in Europa, grazie anche agli interventi di Klaus- Peter Bottger (presidente uscente EBLIDA) e di Sven Birkerts, scrittore e critico letterario. A seguire un altro interessante contributo proveniente da un esperto non bibliotecario, Divina Frau-Meigs, della Sorbona di Parigi che ha contribuito con una lezione magistrale ad individuare i nessi tra media education, diversità culturale e governo del web. Al termine delle relazioni si è svolta una tavola rotonda coordinata da Kate Russell, esperta di tecnologia, giochi e Internet. Nel pomeriggio i lavori si sono svolti tramite la formula del World Cafe, con l‘aiuto anche di Elinet e di Reading & Writing Foundation sui seguenti temi: ‘Building Literacy Advocacy : the role of libraries and library association’ e ‘Skilled by my library: connecting Policy and Practice in the EU.’ Nella sessione “What’s next ?” i commenti e le proposte sono state affidate al nuovo Presidente EBLIDA, Jukka Relander. La giornata è stata coronata da una interessantissima visita alla Biblioteca Nazionale di Latvia.   Enrica Manenti, Presidente AIB ","
"
https://aibnotizie.aib.it/cisternino-destinazione-riga-whats-next/,Destinazione Riga. What’s Next?,,AIB Notizie,,10 Giugno 2015,,HTML,https://aibnotizie.aib.it/,,,,CC BY-SA 4.0," L’evoluzione delle giornate trascorse nella capitale lettone sono state piuttosto piacevoli, nonostante il clima instabile e un nostalgico e malinconico sole, nel mese di maggio. Riga, all’apparenza grande, conserva nel cuore della città l’esperienza di un presente sempre vivo, di una memoria che, dopo la caduta del muro di Berlino, vuole essere emblema delle generazioni presenti e future, di una cultura conservativa ma intraprendente allo stesso tempo. L’aggettarsi di edifici prorompenti, ricchi di decorazioni e colori originali, per le vecchie strade, la cura imprescindibile di ogni bene, perché comunitario, dai fiori agli altarini, alle panchine di un parco, ai vicoli stretti e alla quasi impercettibile presenza di un rumore o schiamazzo, se non del suono delle campane e di qualche musico ambulante, ne fa della capitale un luogo accogliente e fiero d’essere vissuto. Foto di gruppo EBLIDA Centro propulsore dell’attività culturale é l’invito alla lettura, anche questo vissuto con forte attivismo e rigore patriottico, dalla primissima età infantile sino all’età adulta, testimoniato, oltre che dalla presenza di una organizzata rete di biblioteche universitarie e centri di cultura, dalla costruzione fortemente voluta della biblioteca nazionale, inaugurata nell’agosto del 2014. La monumentale, nuovissima, ergonomica, spaziosa struttura rende perfettamente, in ogni sua parte e servizio offerto all’utenza, il sentimento pieno di nazione e di una civiltà che é pronta ad aprirsi ad ogni esigenza. Non si tratta della presenza o meno della crisi economica, d’altronde ogni Paese nel corso della storia, per andamento del mercato tout court, vive momenti di espansione e recessione. Anche Riga soffre la crisi, ma è una città che non ama lasciare dei progetti in sospeso, sa ben investire. Segue la regola del poco ma buono e piuttosto lascia gli ospiti col fiato sospeso. L’ esperienza nella capitale é motivata dalla partecipazione con successo al photo contest organizzato da alcuni membri EBLIDA (European Bureau of Library Information and Documentation Associations), promosso durante l’evento BiblioPride 2014 a Lecce, grazie al quale si poteva dar voce della presenza bibliotecaria a livello europeo, e perché no a livello italiano, cogliendo l’occasione di coinvolgere anche le giovani generazioni attraverso la promozione nei social network, l’utilizzo di supporti tecnologici svariati e l’accreditamento al miglior elaborato tramite il frequentissimo nuovo modo di comunicare fatto di tag e like. Credere fortemente nella professione di bibliotecario, così come nella formazione, nell’aggiornamento, nella creazione e condivisione di conoscenza e nella promozione di una cultura più elastica e funzionale per l’utente labile, riconosciuto in quanto persona e perché specchio di una civiltà, fa della nostra comunità una vera e forte squadra di “carrozieri” (R.Ridi, 2014). L’articolazione della giornata di conferenza, tenutasi l’8 maggio scorso presso la Biblioteca nazionale lettone e rientrante nel progetto più ampio di EU2015.LV, é stata strabiliante, fruttuosa e soddisfacente. La possibilità di potersi mettere in gioco, tutti sotto la stessa lingua inglese anche se di nazionalità diverse, con dei tavoli tematici e senza conoscere o quasi l’identità dei presenti, ha garantito il successo dell’esperienza. Il confronto e l’analisi dei temi attualissimi in ambito biblioteconomico, bibliotecario ed associativo, in un’atmosfera solare, amichevole e priva di pregiudizi, ha permesso di accogliere le numerosissime proposte in un manifesto unico, utilissimo all’attività futura di EBLIDA, e di riconoscersi uniti nello stesso obiettivo: the voice of Libraries in Europe!  Si ringraziano di cuore Enrica Manenti, Presidente AIB, e la sezione AIB Puglia per la collaborazione e si invitano, con la presente testimonianza, i soci AIB, adulti e soprattutto giovani, a non vivere nella culla dell’ozio e del pessimismo: crederci in un percorso, trovare la propria strada e andarci fino in fondo é la soddisfazione di chi, nonostante tutto, crede saldamente nell’amore per la cultura. Una bellissima esperienza!  Marinella Cisternino, Gruppo di studio AIB CILW, mari_sss(at)hotmail.it ","
 EBLIDA "
https://aibnotizie.aib.it/de-vecchis-dfp/,DFP: risorsa informativa per i cittadini,,AIB Notizie,,29 Febbraio 2016,,HTML,https://aibnotizie.aib.it/,,,,CC BY-SA 4.0," Si è svolto nella mattina del 15 febbraio 2016, presso la Biblioteca Centrale “Guglielmo Marconi” del CNR, il seminario La DFP è in biblioteca: la documentazione di fonte pubblica online come risorsa informativa per i cittadini. A distanza di oltre vent’anni dall’esordio del Gruppo di lavoro sulle pubblicazioni ufficiali dell’AIB (1995-2001), da cui il progetto DFP ha preso le mosse, e già in vista del secondo decennale di operatività del Repertorio che dal 1997 seleziona e classifica risorse online di fonte pubblica, i redattori di DFP hanno proposto una riflessione sullo stato attuale dell’informazione istituzionale: se infatti è sempre crescente la disponibilità di risorse ufficiali in rete, molto rimane da fare sul fronte della consapevolezza che ne hanno i cittadini, destinatari ultimi dell’impegno comunicativo delle amministrazioni e della mediazione dei bibliotecari. L’incontro di febbraio quindi, che pure si colloca su una linea di attività ormai tradizionale per il gruppo quale l’organizzazione di eventi formativi e momenti di condivisione di esperienze, è però quanto mai attuale per fare il punto sull’impatto dei recenti obblighi circa la «pubblicità, trasparenza e diffusione di informazioni da parte delle pubbliche amministrazioni», previsti dal cosiddetto “Decreto trasparenza” del 14 marzo 2013 (D.Lgs. 33/2013). Tra le novità, sono di particolare rilievo l’obbligo di pubblicazione dei «documenti contenenti atti oggetto di pubblicazione obbligatoria» (art. 8) sui siti istituzional, in un’apposita sezione per l’«Amministrazione trasparente» (art. 9); l’introduzione dell’«accesso civico», ossia la possibilità per il singolo cittadino di richiedere tutte le tipologie di dati previste dal decreto, anche in assenza di preciso interesse giuridico da parte del richiedente (art. 5); il modello cosiddetto “open by default”, che per «i dati oggetto di pubblicazione obbligatoria» prevede la pubblicazione «in formato di tipo aperto» (art. 7), di fatto inserendo a pieno titolo i dataset e le varie elaborazioni degli open data tra le nuove tipologie documentarie in ambito DFP. Tutto ciò dovrebbe avere conseguenze positive sulla possibilità, per i cittadini, di interagire con le amministrazioni e anche di giudicarle, in un rapporto di maggior coinvolgimento con la gestione della cosa pubblica. La scelta del CNR quale sede del seminario ha sottolineato il ruolo che la Biblioteca “Guglielmo Marconi” riveste nel progetto DFP come punto di riferimento per monitoraggio, raccolta e diffusione della produzione scientifica e tecnica nazionale. È con questo spirito che (dopo i saluti di apertura del direttore della Biblioteca, Alberto De Rosa, del Presidente AIB Lazio Vittorio Ponzani e della coordinatrice DFP Laura Ballestra) Marina Spanti e Maria Adelaide Ranchino hanno illustrato La collaborazione della Biblioteca del CNR con DFP, che si realizza attraverso un gruppo di lavoro per l’implementazione del Repertorio DFP negli ambiti di riferimento, con particolare attenzione alla fruibilità delle informazioni da parte di bibliotecari, ricercatori e tecnologi, ma anche dei cittadini mossi da semplice interesse personale. Fernando Venturini (Biblioteca della Camera dei Deputati), nel suo intervento Tra leggi e sentenze: l’evoluzione dell’informazione giuridica e parlamentare per il cittadino, ha poi parlato del cammino che ha reso possibile avere liberamente in internet, oggi, buona parte della normativa, della giurisprudenza recente, della documentazione parlamentare, anche creando online comunità di specialisti (da Infoleges a JurisWiki) e risolvendo alcune criticità tipiche della ricerca giuridica, quali il collegamento tra diverse disposizioni e la ricostruzione della vigenza dei testi normativi (in particolare grazie a Normattiva, il portale della legge vigente). Eppure, questa massa d’informazione è ancora poco nota, rischiando di depotenziare anche gli sforzi fatti nell’elaborazione di una sintassi specifica per gli URL permanenti dei testi di leggi e decreti. Se da un lato ciò deriva da alcune debolezze del contesto culturale (presenza in rete dei cittadini italiani adulti inferiore alla media europea; comunicazione istituzionale che privilegia la diffusione di documenti rispetto all’attenzione alla ricerca; divulgazione giuridica legata più alla produzione che all’applicazione della norma), Venturini ha comunque evidenziato prospettive di miglioramento delle risorse informative disponibili, soprattutto nelle interfacce e nelle opzioni di ricerca per materia. Altrettanto ricco di spunti l’intervento di Piero Cavaleri (Biblioteca LIUC) su L’informazione di fonte pubblica nei casi di crisi internazionali: una risorsa per le biblioteche civiche. Ampliando alcune considerazioni svolte in un suo recente articolo (Le migrazioni nei documenti e nei siti di fonte pubblica, “Biblioteche oggi”, 33 (2015), novembre, pp. 33-39), Cavaleri ha suggerito che un uso più sistematico della DFP e una più accurata citazione delle fonti da parte degli organi d’informazione di massa favorirebbero l’adozione di decisioni basate più sulla razionalità e meno sull’emotività, sia a livello politico che nella coscienza del singolo. L’abbondanza informativa rimane infatti inefficace se non va di pari passo con la capacità di creare relazioni tra le varie notizie e fonti per comprendere i contesti e sviluppare conoscenze, soprattutto nel caso di fenomeni complessi e di vasta portata. Nel delicato passaggio tra documento (libro sullo scaffale / risorsa in rete) e fruizione (lettura / accesso all’informazione) c’è ancora spazio per un’azione (pro)positiva: delle biblioteche come luoghi di connessione – di qui lo speciale accento sulle biblioteche civiche, attivatrici del momento di contatto col cittadino sul territorio – e dei bibliotecari come conoscitori della complessità, in grado di tradurla in tecniche e metodi di ricerca. Per completare il quadro della documentazione istituzionale, Lucia Antonelli (Biblioteca dell’Albo Nazionale dei segretari comunali e provinciali, Ministero dell’Interno) ha proposto un contributo su Gli Open Data delle Regioni: dai dati grezzi alle App, rimarcando come la crescente disponibilità di dati in formato aperto e riutilizzabile non si traduca automaticamente nell’uso dei dati stessi. Un’efficace panoramica ha rilevato l’eterogeneità degli OD regionali quanto a contenuti, modalità di pubblicazione (tra portali dedicati e pagine web anche non istituzionali), livello di ricchezza e complessità, prospettive di cooperazione da sviluppare (come la partecipazione di alcune Regioni al Progetto Homer per la ricerca federata nei siti OD dei Paesi del Mediterraneo). Uno dei più significativi elementi di discontinuità riguarda le diverse opzioni di presentazione degli OD, da semplici dataset – tabelle di dati grezzi, poco fruibili – alle più intuitive infografiche e mappe interattive, fino alla rielaborazione dei dataset in applicazioni realizzate da sviluppatori soprattutto nei settori mobilità, sanità, turismo. Presenza innovativa e accattivante, anche le app hanno però punti critici: distribuzione regionale non uniforme, pubblicizzazione insoddisfacente, utilità talvolta discutibile, scarsità di concorsi per sviluppatori, presenza ancora parziale negli app store. Infine, sono stati segnalati utili strumenti online, tra cui il catalogo dei dataset della PA sul sito Dati.gov.it. La seconda metà della mattina è stata ancora più centrata su singole esperienze e progetti in ambiti di applicazione specifici. Sulla Informazione di fonte pubblica per l’educazione economico-finanziaria si è concentrata Laura Ballestra (LIUC), con una rassegna comparata di risorse informative statunitensi e italiane valutate alla luce delle RUSA (Reference and User Service Association) Guidelines on Financial Literacy del 2014. Per l’Italia (dove l’alfabetizzazione finanziaria risulta inferiore alla media europea) emergono alcune debolezze, pur in presenza di iniziative diversificate: si sconta soprattutto una carenza d’armonizzazione, sia tra i percorsi formativi – guide, fumetti didattici, informazioni di base – proposti dalle varie istituzioni attive sul campo (tra cui spiccano, per le pagine web dedicate all’educazione finanziaria, Banca d’Italia e Consob), sia tra istituzioni e biblioteche, le quali potrebbero diffondere questi progetti tra i cittadini, pure creando collegamenti tra biblioteche specializzate e di pubblica lettura. Maurella Della Seta (Istituto superiore di Sanità, Settore documentazione) si è concentrata invece su Informazione biomedica e il progetto Medusa (Medicina Utenti Salute in rete) per l’alfabetizzazione sanitaria attraverso lo sviluppo di un sistema informativo elettronico nel campo della salute, evidenziando il nesso tra l’accesso del cittadino all’informazione e le ricadute positive in termini di acquisizione di consapevolezza, ma anche di riduzione dei costi assistenziali e miglioramento nel rapporto coi medici. Parte integrante del progetto è l’attività formativa sul territorio, gestita da documentalisti e bibliotecari (per gli aspetti metodologici di ricerca e valutazione dell’informazione online) nonché da medici specialisti dei vari contenuti, nella prospettiva di realizzare un portale nazionale sul modello di quello inglese. Su La documentazione ambientale: il caso dell’informazione sulla sicurezza nucleare tra accesso e diffusione selettiva è intervenuta Alessandra Ensoli (ISPRA) segnalando le principali fonti scientifiche e informative, nazionali e internazionali, riguardo i temi del nucleare. Luisa De Biagi e Flavia Cancedda (Biblioteca del CNR) hanno invece ripercorso la storia della documentazione Dalla Nota tecnica ai Persistent Identifiers: breve excursus sulla valorizzazione della letteratura scientifica; dalle riviste scientifiche del XVII secolo al progetto ArXiv, archivio elettronico di preprint alle soglie del nuovo millennio, fino alle attuali repositories disciplinari e al dibattito sull’accesso aperto, la letteratura grigia è sempre stata caratterizzata da una flessibilità che ne è al tempo stesso forza (di pervasività) e limite (nella conoscibilità). Per migliorarne diffusione e attendibilità, la proposta del CNR è di assegnare codici ISSN (dunque anche metadati) alle serie documentarie di letteratura grigia, suggerendo inoltre un ruolo attivo dei bibliotecari per sensibilizzare le amministrazioni in tal senso. In conclusione, si è riportata l’attenzione sulle previsioni normative circa i documenti di fonte pubblica quale stimolo all’uso di codici bibliografici identificativi e persistenti per la letteratura grigia, la cui più sistematica messa in rete dovrebbe agevolarne la diffusione.  Chiara De Vecchis – Biblioteca del Senato della Repubblica “Giovanni Spadolini” e Membro CER AIB Lazio – chiaradevecchis(at)email.it ","
 DFP "
https://aibnotizie.aib.it/digitalizzato-aib-notizie/,Digitalizzato “AIB Notizie” (1989-2013),,AIB Notizie,,20 Maggio 2019,,HTML,https://aibnotizie.aib.it/,,,,CC BY-SA 4.0,"  AIB journals     L’Associazione italiana biblioteche è lieta di annunciare che è da oggi disponibile su piattaforma OJS, in formato PDF ricercabile, la serie completa di “AIB Notizie” dal dicembre 1988 (numero zero) a tutto il 2013, che va a integrare la serie corrente del nostro notiziario associativo. Una seconda fase del lavoro consisterà nello spoglio e indicizzazione dei fascicoli per una maggiore visibilità e un migliore recupero, oltre all’arricchimento delle pagine con informazioni sulla storia della rivista. Le attività di recupero e digitalizzazioni condotte dalla Biblioteca AIB non si fermano qui, proseguendo su altri fronti per valorizzare nel migliore dei modi il bagaglio scientifico, professionale e culturale di cui l’Associazione è portatrice all’interno della comunità professionale nazionale e internazionale. Tutte le riviste AIB sono disponibili a partire dalla pagina <http://riviste.aib.it/>  ","
 digitalizzazione, Pubblicazioni "
https://aibnotizie.aib.it/domenica-di-carta-2014/,Domenica di carta 2014. La voce dei libri,,AIB Notizie,,31 Ottobre 2014,,HTML,https://aibnotizie.aib.it/,,,,CC BY-SA 4.0," Domenica 5 ottobre 2014 si è svolto l’evento “Domenica di carta 2014 – La voce dei libri”, promosso dall’ICCU e il Centro di Documentazione Europea CDE OPIB che ha aderito con l’iniziativa “Inform@Europa” Giornata di orientamento agli utenti. Questo importante evento ha dato la possibilità a tutti i cittadini interessati di scoprire o approfondire i tanti servizi web gestiti dall’ICCU: tra questi SBN il Servizio Bibliotecario Nazionale, Internet Culturale il Portale tematico di accesso al patrimonio delle biblioteche e delle istituzioni culturali italiane, il Servizio di prestito interbibliotecario e fornitura dei documenti accessibile gratuitamente su Internet.  In particolare Daniela Napoletano ha illustrato il Portale “Internet culturale. Cataloghi e collezioni digitali delle biblioteche italiane”, tramite il quale si può trovare un qualsiasi documento di nostro interesse (manoscritti, libri, musica scritta, file audio, fotografia, cartografia) con una ricerca che viene effettuata tra tutti i cataloghi bibliografici e la biblioteca digitale permettendo di leggerlo in formato pdf, in maniera completamente gratuita. Inoltre Napoletano ha presentato “Edit16. Censimento nazionale delle edizioni italiane del XVI secolo”, un database, specifico e unico dove è possibile trovare edizioni stampate tra il 1501 e il 1600 in Italia , in qualsiasi lingua, e all’estero in lingua italiana con collegamenti a copie di testi digitalizzati. La ricerca può essere condotta per titoli, autori, editori ed anche per marche tipografiche. Successivamente si è avuta l’opportunità di conoscere l’Ufficio OPIB l’Osservatorio Programmi Internazionali per le Biblioteche che con il suo CDE , opera all’interno dell’ICCU. Il CDE OPIB offre un servizio di informazione e documentazione ai cittadini sull’Unione Europea e sui principali programmi e iniziative comunitarie e internazionali attinenti al mondo della cultura, della ricerca e della formazione. Fa parte della Rete europea e italiana dei Centri di Documentazione Europea (CDE). Il CDE OPIB è uno strumento di supporto al percorso di integrazione che gli Stati dell’UE svolgono in direzione di un Europa più unita, il che significa più accogliente, più ricca di cultura e di opportunità per i giovani. In questo grande “cantiere” in cui si trovano coinvolti tutti i Paesi membri il lavoro di intermediazione dei CDE contribuisce a creare una importante rete di comunicazione e partecipazione gratuita per la cittadinanza. Massimina Cattari responsabile Ufficio OPIB CDE ha illustrato le funzioni dell’Ufficio OPIB, le attività e i servizi offerti dal Centro di Documentazione Europea OPIB dalla sua istituzione. Il CDE OPIB è aperto al pubblico ed è dotato di due postazioni Internet all’utenza. Inoltre, dal sito OPIB è possibile conoscere i principali programmi di finanziamento europei ed internazionali nell’ambito del nuovo Quadro finanziario pluriennale  2014 – 2020, che riguardano i settori della ricerca, dell’innovazione, dell’ambiente, della cultura, dei giovani, dell’occupazione e della solidarietà sociale. Per ogni singolo Programma comunitario, la pagina contiene informazioni dettagliate sugli obiettivi, sulle azioni, sulla durata, sui mezzi finanziari resi disponibili. Tra i principali, si segnala Erasmus+ il nuovo programma dell’UE a favore dell’istruzione, della formazione, dei giovani e dello sport, finalizzato ad estendere le opportunità per i giovani anche dopo la conclusione del percorso di studi. L’Europa oggi è il nostro presente e soprattutto il futuro delle nuove generazione, la mobilità internazionale è un arricchimento, un potenziale in più nella realizzazione professionale, nella crescita umana e culturale. Quello su cui è necessario lavorare, affinché ci sia la più ampia partecipazione dei cittadini italiani alle iniziative e politiche dell’Unione europea, è l’ottima comunicazione dei servizi che l’UE mette a disposizione, e il facile accesso alla documentazione relativa. Ed è questo il servizio che il CDE OPIB offre regolarmente agli utenti. Bisogna, poi, ricordare come dal 1° luglio 2014 sia in vigore il Semestre italiano di Presidenza UE e nel sito OPIB vengono, infatti, riportate anche le principali iniziative promosse dall’Unione Europea e nuove Sezioni di documentazione europea e internazionale: Agenda Europea del Digitale; Anno Europeo; Elezioni Europee 2014; Semestre di Presidenza UE; Strategia Europa 2020. Pubblicizzati due utili eventi di orientamento e informazione per i giovani sulle opportunità di lavoro, tirocinio e formazione. Il primo, appena svolto, è stata la “Conferenza europea della gioventù” organizzata dalla Presidenza italiana in collaborazione con il Forum Nazionale dei giovani, che ha avuto come tema il “supporto all’accesso ai diritti da parte dei giovani per migliorare la loro autonomia e partecipazione alla vita sociale. L’altro è l’ evento “SIOI. Destinazione Mondo” che si terrà a Roma il 17 novembre 2014, organizzato dalla SIOI Società Italiana per l’Organizzazione Internazionale. Il ruolo dei social network è fondamentale nella comunicazione scientifica sul web e infatti si è potuta consultare, durante la “Domenica di carta 2014”  anche la pagina Facebook dell’ICCU, strumento adatto per favorire una cultura partecipativa e per consolidare la comunità dell’Istituto. Infine, un’altra novità interessante, coordinata dall’ICCU, è il progetto “Movio” pensato per le istituzioni culturali italiane (musei, biblioteche, archivi etc.) che dà la possibilità di “allestire” mostre digitali per il web, fruibile anche attraverso dispositivo mobile (con le app) e disponibile in diverse lingue. Chiunque può utilizzare “Movio” ed è gratuito. Con “Movio” gli istituti culturali, pubblici e privati, possono valorizzare il proprio patrimonio non solo attraverso mostre virtuali ma anche con percorsi tematici specifici; ciò permette una maggiore fruibilità delle risorse che ciascuna istituzione possiede. “Movio”, dunque, è l’importante risultato di integrazione tra cultura e tecnologia. Per approfondimenti MOVIO – Kit per la realizzazione di mostre virtuali online. L’ultima consultazione dei siti web è avvenuta nel mese di ottobre 2014.  Valeria Secci – valeria.secci(at)outlook.it ","
 ICCU "
https://aibnotizie.aib.it/due-eventi-significativi-il-3-congresso-mab-e-lassemblea-generale-dei-soci-aib-roma-23-24-novembre-2017/,"Due eventi  significativi: il 3° Congresso MAB e l’Assemblea generale dei soci AIB. Roma, 23-24 novembre 2017",,AIB Notizie,,30 Dicembre 2017,,HTML,https://aibnotizie.aib.it/,,,,CC BY-SA 4.0,"                All’imbrunire di venerdì 24 novembre centinaia di professionisti dei beni culturali hanno lasciato la Biblioteca Nazionale Centrale di Roma per tornare alle proprie realtà lavorative arricchiti da un intenso confronto sulle opportunità e criticità inerenti la digitalizzazione e la condivisione sul web delle produzioni artistiche e culturali. Il 23 e il 24 novembre, infatti, la Sala Conferenze e le Sale 1, 2 e 3 della BNCR hanno ospitato più di trecento tra bibliotecari, archivisti, operatori museali, ricercatori, studenti ed esponenti di imprese che hanno partecipato al 3° Congresso Nazionale MAB “Comunicare il patrimonio culturale in ambiente digitale: fruizione e riuso”, organizzato dal coordinamento permanente Musei Archivi e Biblioteche, composto da AIB, ANAI e ICOM. Durante le due giornate di lavori, si è discusso di come conciliare convergenza e differenziazione, come modellare i linguaggi e i servizi online permettendo che diverse fasce di pubblico trovino facilmente i contenuti che cercano e scoprano quelli di cui ignoravano l’esistenza. Si sono susseguiti interventi e discussioni di elevato spessore, nell’ambito delle due sessioni plenarie di introduzione e conclusione e dei due workshop paralleli – l’uno “Strategie per l’accesso a lungo termine: digitalizzazione, conservazione digitale e licenze aperte”, l’altro “Strategie per l’usabilità e per il riuso: sistemi, linguaggi, servizi” -, allo scopo di affrontare le molteplici sfaccettature del cosa e come digitalizzare, a cosa dare priorità, come descrivere, aggregare ed esporre i contenuti culturali, pensando a quali destinatari, sapendo che i pubblici sono diversi per ambiti culturali, interessi, fasce d’età, aspettative e modelli mentali e inoltre vanno considerate le esigenze degli utenti di domani, cui va garantito l’accesso e la fruizione dei contenuti culturali disponibili oggi in qualsiasi formato e supporto. Dalle numerose relazioni sono emerse anche criticità, tra cui quella di elaborare una terminologia condivisa tra biblioteche, archivi e musei e quella di un continuo dialogo con gli informatici per lo sviluppo dei software; ne esistono molti, ma si tratta ancora di sistemi settoriali e non pienamente soddisfacenti. Inoltre, i nostri istituti non sembrano nel complesso avere compreso appieno le potenzialità offerte dalle tecnologie del web semantico e dei linked open data per l’integrazione e l’arricchimento semantico delle informazioni. Ulteriore criticità, forse la principale, è quella di creare un ambiente organizzativo orientato all’apertura e alla cooperazione.  Il Congresso si è concluso con l’impegno delle tre associazioni fondatrici del MAB a promuovere occasioni comuni di approfondimento scientifico e formazione e a supportare la cooperazione interistituzionale nei territori. Non si è però sottaciuta la difficoltà – dal 2012, anno di fondazione del Coordinamento nazionale, ad oggi – di concretizzare a livello nazionale i buoni propositi iniziali. In particolare, è emerso che in settori colpiti negli ultimi anni da dis-investimenti pubblici di vario tipo, ciascuno tende a correre ai ripari anzitutto pensando alla propria comunità di riferimento e questo contesto non favorisce il superamento delle autoreferenzialità, né la definizione di iniziative “politiche” comuni. Nei giorni del Congresso MAB, la mattinata di venerdì 24 è stata dedicata ad assemblee ed incontri delle singole associazioni. Gli associati AIB erano convocati per l’annuale assemblea generale e hanno risposto in 87, facendo registrare un’affluenza  che non si ricordava da diversi anni. Numerosi i punti all’ordine del giorno, a cominciare dalla presentazione da parte del Comitato esecutivo nazionale insediatosi a maggio 2017 delle linee programmatiche per il triennio e del piano di attività per il 2018, condivisi precedentemente con il Consiglio nazionale dei Presidenti regionali. Tra gli argomenti in discussione, l’Assemblea ha approvato la proposta del titolo del Congresso AIB 2018,  “Che cos’è una biblioteca”, un Congresso che avrà valenza programmatica per l’Associazione e impegnerà tutte le principali articolazioni nella definizione del programma. Insieme all’applauditissima lectio magistralis tenuta da Tommaso Giordano dal titolo “Lost in transition. Biblioteche e strategie di cooperazione tra stampa e digitale” (pubblicata integralmente su questa stessa testata <https://aibnotizie.aib.it/lost-in-transition/>), due momenti hanno colorato di emozioni  l’Assemblea. Il primo momento topico è stato il riconoscimento del titolo di “associato d’oro”: se la vitalità di un’associazione è data dalla partecipazione attiva degli iscritti, l’adesione trentennale di tanti colleghi all’AIB è per noi motivo di grande ottimismo. Quest’anno, ben 17 associati, dal Nord al Sud, hanno raggiunto questo traguardo. Tra le sezioni è spiccata la Sezione Liguria, con quasi un terzo di associati d’oro nel 2017. Ancora più emozionante è stato il conferimento del titolo di associati d’onore a due bibliotecari che si sono particolarmente distinti per i loro alti meriti professionali e associativi. Chi sono? Se scrivo che è stato il “padre” di AIB-WEB e di AIB-CUR, tutti riconosceranno la figura di Eugenio Gatto, già membro del CER Piemonte e della Commissione nazionale Biblioteche di Università e Ricerca, associato d’onore per essere  “Infrastruttura vivente della comunicazione professionale tra bibliotecari e ‘da’ bibliotecari”. E se, dell’altro “onorato”, già presidente nazionale dell’AIB, scrivo che ha dato un impulso determinante alla nascita di SBN e a tanti altri importanti progetti di cooperazione nazionale e internazionale, tutti riconosceranno la personalità di Tommaso Giordano, associato d’onore per essere “Maestro di sfide, opportunità e strategie, del sapere guardare al presente e al futuro delle biblioteche”. Sempre durante l’Assemblea si è svolto un altro importante appuntamento ormai tradizionale: la proclamazione del vincitore del Premio Giorgio De Gregori, giunto alla sua decima edizione. Quest’anno la giuria ha stabilito all’unanimità vincitrice Leyla Vahedi per l’opera  Leggere prima di leggere. Albi illustrati e libri app in età prescolare, di grande interesse anche oltre il mondo delle biblioteche. Come da regolamento del Premio, il saggio sarà pubblicato in volume per le edizioni AIB.  Giovanna de Pascale  depascale@aib.it     ","
"
https://aibnotizie.aib.it/due-passi-in-biblioteca/,Due passi in biblioteca con l’AIB Lazio. La mappa delle visite guidate alle biblioteche di Roma,,AIB Notizie,,17 Dicembre 2015,,HTML,https://aibnotizie.aib.it/,,,,CC BY-SA 4.0," Quello che mi piace di Roma è che mi sorprende sempre, anche se ci sono nata. C’è sempre qualcosa che non conosco e che vale la pena scoprire o riscoprire. È con questo spirito che la sezione AIB Lazio organizza per gli associati visite guidate alle biblioteche romane. Con questo spirito e, senza dubbio, anche con l’intenzione di offrire occasioni di confronto tra bibliotecari. Insomma, da una parte la passione per l’architettura, l’arte e le bellezze di Roma e dall’altra puro e semplice benchmarching, come direbbe un bravo bibliotecario con nozioni base di economia. La miscela di elementi così diversi si accende tra i rioni e i quartieri di Roma, grazie a bibliotecari entusiasti di condividere quanto realizzato, o da realizzare, per la propria biblioteca. E anche grazie ai bibliotecari partecipanti, che ogni volta aderiscono volentieri alle iniziative proposte. Le visite, che comprendono tipologie bibliotecarie molto eterogenee tra loro, sono diventate negli anni un appuntamento consueto, quasi un “vizio”, per gli associati Aib del Lazio, tanto che ormai sarebbe impossibile smettere. E Roma, per fortuna, ci tenta di continuo. Giusto per avere un’idea di quello che abbiamo visto negli ultimi mesi, ecco qui una mappa che indica le visite tra la fine del 2014 e il 2015:   Testo dell’articolo: Lucia Antonelli Testo delle schede delle biblioteche e fotografie: Manuela La Rosa ","
 AIB Lazio, visite in biblioteca "
https://aibnotizie.aib.it/less-mab-lazio/,È nato il MAB Lazio,,AIB Notizie,,16 Giugno 2014,,HTML,https://aibnotizie.aib.it/,,,,CC BY-SA 4.0," Sottoscritto da AIB Lazio, ANAI Lazio e Coordinamento ICOM Lazio è stato istituito anche nel Lazio il Coordinamento permanente MAB. Le associazioni rappresentative dei bibliotecari, degli archivisti e dei museologi hanno così sancito la condivisione degli obiettivi fondanti del MAB Italia “Musei archivi biblioteche – Professionisti del patrimonio culturale”, nato il 12 giugno del 2012. Dall’atto costitutivo: “il Coordinamento si propone come luogo di elaborazione di proposte e di azioni che pongano gli operatori professionali dei beni culturali nella condizione di sviluppare esperienze di collaborazione, di confrontarsi sulle criticità dei singoli ambiti disciplinari e di promuovere soluzioni organizzative, normative, tecnico-scientifiche per gli istituti culturali e per il patrimonio culturale in genere.” MAB Lazio si propone di attuare strategie operative legate alla specificità del territorio. La sua costituzione è stata preannunciata in occasione di un incontro tra le Associazioni svoltosi il 12 dicembre 2013 (Lavorare nei beni culturali: sviluppo e tutela delle professionalità, Palazzo Braschi) e ratificata il 10 aprile 2014 in una seconda giornata di confronto (Archivi, biblioteche, musei: fare sistema, Roma, Museo degli Strumenti Musicali dell’Accademia Nazionale di Santa Cecilia). La Sezione AIB Lazio auspicava da tempo questo accordo, nella convinzione della necessità di una stretta condivisione di intenti tra tutti i professionisti dei beni culturali. Fare “massa critica” è infatti il modo più efficace per valorizzare il nostro patrimonio e le persone che, a diverso titolo, ne hanno fatto una ragione di vita. Il MAB Lazio è al lavoro nell’individuazione di percorsi comuni, tra i quali la formazione occupa un posto importante. Una prima proposta di erogazione di corsi “targati” MAB è partita da AIB Lazio, che ha voluto condividerne nel MAB due appuntamenti già programmati dalla Sezione per estenderli ai colleghi ANAI e ICOM. Si tratta del corso sulla formazione del personale in programma a settembre e sull’authority control fissato a fine ottobre. Maggiori informazioni e aggiornamenti alla pagina MAB Lazio.  di Lucilla Less – lucilla_aib(at)archivibiblioteche.it – Vicepresidente sezione AIB Lazio ","
 MAB "
https://aibnotizie.aib.it/de-bibliotheca-e-book-in-biblioteca/,E-book in biblioteca? Of course,,AIB Notizie,,9 Settembre 2014,,HTML,https://aibnotizie.aib.it/,,,,CC BY-SA 4.0,"    Di editoria elettronica si parla tanto e gli e-book sono sempre più familiari anche per i lettori italiani. Ma poter accedere a strumenti utili per la diffusione della conoscenza sulle funzionalità e sul miglior utilizzo degli e-book è altra cosa rispetto al parlarne diffusamente. Per esempio, siamo sicuri che chi utilizza gli e-book sappia sempre come sfruttare al meglio i propri e-book reader? Oppure: chi acquista e-book sulle attuali piattaforme commerciali è a conoscenza dei servizi bibliotecari di digital lending? E, soprattutto, i bibliotecari quanto sanno di libri elettronici e quanto sono coinvolti in attività formative e informative nei confronti degli utenti per orientarli ad un uso consapevole degli e-book? Conversiamo su questi temi con Laura Testoni, che ha realizzato un utilissimo sito web dal nome inequivocabile: “E-book in biblioteca”.    Cos’è “E-book in biblioteca” e a chi si rivolge? “E-book in biblioteca” è un manufatto costruito con Google sites, la piattaforma Google che permette di creare siti piccoli in modo rapido. E’ stato messo online nel 2013 e meriterebbe continui aggiornamenti. E’ pensato per tutti coloro che, operando in una biblioteca, desiderano farsi un’idea di cosa sono e come funzionano gli e-book. Naturalmente su questo tema ci sono molte attività di aggiornamento (anche organizzate dall’AIB) ma mi preme sottolineare che la maggior parte dei bibliotecari italiani senza pregiudizi verso gli e-book (e che già utilizzano strumenti di auto-formazione) vi troveranno, sistematizzate, informazioni che già conoscono. Lasciami dire quello che penso: l’obiettivo di questo piccolo tool è diventare inutile e irrilevante perché quando lo sarà vorrà dire che le conoscenze di base sugli e-book sono già acquisite dalla nostra comunità professionale. E per essere franca a me pare che siamo vicini ormai all’obiettivo, e non posso che essere felice di questo.  Com’è strutturato il sito e quali sono i suoi contenuti? Ho visto che oltre alla guida vera e propria ci sono anche riferimenti bibliografici, convertitori e altro. Il sito, come tutti i siti, è strutturato per voci di menu. I contenuti affrontano il tema dal punto più basico “cosa è un e-book” per affrontare poi aspetti più articolati, come il prestito digitale. In bibliografia segnalo, tra gli altri, il testo di Gino Roncaglia che, a ormai 4 anni dalla sua pubblicazione, mi pare ancora un ottimo punto di partenza e un lavoro collettivo al quale ho partecipato “Kit di sopravvivenza per il lettore digitale”, un e-book gratuito pubblicato nel 2013. Tra i convertitori ho segnalato Calibre, forse il più longevo, ma bisogna ricordare che generare un EPub è un lavoro editoriale da professionisti che non si risolve solo facendo passare un file doc o rtf o htm su Calibre. Lasciami aggiungere uno spunto: gli e-book vanno “banalizzati”, sono supporti come altri, non vanno cioè considerati in una dinamica piattamente evolutiva come quello che “viene dopo” e “supera” il libro cartaceo. Se li consideriamo come supporti tra gli altri viene meno anche la polemica fra chi è “pro” o “contro” il (libro) digitale: questa discussione, che di tanto in tanto riaffiora, non serve ai bibliotecari. A noi serve sapere fino in fondo come funziona uno strumento, com’è strutturato il suo mercato, come funzionano le licenze, come possiamo supportare gli utenti, e le nostre comunità, a usare gli e-book in modo pieno e consapevole. Vedi, io fondamentalmente mi occupo del servizio reference e sono abituata, nella mia pratica professionale quotidiana, a risolvere i problemi degli utenti, a offrire loro cose nuove, a supportarli nell’uso e nella scoperta, a cercare di fare in modo che essi traggano empowerment dall’uso dell’informazione ubiqua che ci circonda. Forse questa mentalità è alla base dei diversi “tool” che ho provato a mettere online. Approfitto anche per segnalare “Trova il tuo e-book”, una sorta di directory dei luoghi della rete che offrono e-book . Come hai avuto l’idea di realizzare una guida all’uso degli e-book? L’esigenza era mettere in ordine e “a regime” un insieme di informazioni che avevo raccolto leggendo cose o sperimentando, ma ci tenevo anche a razionalizzare alcuni spunti provenienti da diverse attività di docenza svolte negli anni precedenti per l’AIB. La struttura ideale per questo tipo di tool non è il sito web “statico” ma il wiki, sempreché ci sia un gruppo di lavoro disponibile all’aggiornamento. Al momento chi cura il sito? Hai dei collaboratori? Immagino che tenerlo aggiornato sia impegnativo. Il sito è curato da me e attualmente non c’è un team. Ben venga, ma allora il sito andrebbe completamente riprogettato in forma wiki Che feedback hai avuto dai fruitori del sito? Oltre a tenere sott’occhio il contatore degli accessi (a proposito quanti sono mediamente?), che tipo di segnalazioni provengono da parte di chi utilizza la guida? Su Google sites il monitoraggio degli accessi è semplice, perché si può usare Google analytics che fornisce statistiche piuttosto raffinate. Tuttavia per questo progetto non ho attivato Google analytics, che è invece attivo su “Trova il tuo e-book” dove registro 7.490 sessioni dalla sua apertura – novembre 2011 a oggi. Naturalmente le metriche sono importanti, soprattutto per progetti più complessi di questi. Per me tuttavia il problema è “dare un senso” a questi numeri. Dire che 7.490 sessioni in quasi 3 anni sono un’inezia è un’ovvietà, ma rispetto a cosa? Come spesso accade in rete, abbiamo moltissimi dati, manca però il contesto che ci permette di interpretarli. Quando il sito è stato aperto ho ricevuto dei messaggi di incoraggiamento, soprattutto dalla comunità professionale dei bibliotecari. Sempre rispetto al feedback del sito, ti contattano anche dei bibliotecari? Si certo, con i colleghi c’è un confronto aperto su tutto. Per quanto mi concerne la conversazione professionale si è spostata da Aib-Cur, luogo sovente piuttosto inospitale e per me poco stimolante, ad altri luoghi, formali e informali: Twitter e Facebook compresi. Tu hai una notevole esperienza in attività di formazione rivolta sia agli utenti ai bibliotecari, ti capita di utilizzare la guida nel tuo lavoro, magari a supporto dei tuoi corsi? Ultimamente non svolgo più corsi, anche se talvolta mi viene richiesto. In genere quando predisponevo corsi complessi preparavo, sempre su Google sites, delle piattaforme “dedicate” al corso che permettevano ai partecipanti di scaricare le slide e di accedere ad altri materiali di approfondimento (infografiche, piccoli video) in modo unitario.   La guida già allo stato attuale è molto efficace e ricca di informazioni, ma, visto che il contesto editoriale digitale è in costante evoluzione, pensi di aggiornarla a breve o arricchirla ulteriormente? Andrebbe aggiornata continuamente perché in effetti sul digitale la formazione e l’aggiornamento sono continui.  Laura Testoni – laura.test(at)gmail.com – Università di Genova       intervista di Lucia Antonelli – lantonelli(at)sspal.it – Redazione AIB notizie ","
 e-book "
https://aibnotizie.aib.it/rebuffi_eahil2014/,"EAHIL 2014 a Roma: Divided we fall, united we inform",,AIB Notizie,,6 Agosto 2014,,HTML,https://aibnotizie.aib.it/,,,,CC BY-SA 4.0," Gli organizzatori Maurella Della Seta e Franco Toni con la presidente EAHIL Marshall Dozier Da pochi giorni si è conclusa la 14a conferenza dell’European Association for Health Information and Libraries (EAHIL), organizzata dal Servizio Informatico Documentazione, Biblioteca e Attività Editoriali dell’Istituto Superiore di Sanità di Roma. La manifestazione si è svolta dall’11 al 13 giugno nella Biblioteca nazionale centrale della capitale e ha coinvolto bibliotecari biomedici e professionisti dell’informazione scientifica di tutta Europa e non solo. Si è registrata una grande affluenza dai paesi nord europei, in particolare Paesi Bassi, Norvegia, Svezia e Regno Unito. Esiguo il numero di Italiani, appena 27 su un totale di 261 iscritti. Va sottolineata la presenza di 15 partecipanti non europei, provenienti da Stati Uniti, Australia, Canada, Kenya, Sud Africa e Qatar. Quest’anno l’obiettivo principale dell’incontro era la condivisione di idee, risultati di ricerche, progetti e spunti metodologici al fine di definire indirizzi professionali europei più coesi. Lo conferma il motto dell’evento: “Divided we fall, united we inform: building alliances for a new European cooperation”. A seguito di una prolusione tenuta da Maria Cassella (Università di Torino) riguardante i compiti del bibliotecario nei contesti digitali aperti, si sono susseguite relazioni, alcune delle quali hanno riscosso particolare interesse. Tra i temi più discussi ha prevalso l’uso delle nuove tecnologie a servizio dell’informazione. Molti sono stati gli interventi dedicati all’utilizzo idoneo e consapevole degli strumenti collaborativi caratteristici del Web 2.0. Di particolare interesse a questo proposito è stato l’intervento dell’olandese Guus van den Brekel (University Medical Centre di Groningen), un esperto nell’ambito delle applicazioni mobili, che ha presentato una selezione e comparazione di journal app biomediche per l’aggiornamento professionale. L’utilizzo delle moderne tecnologie del Web, in particolare del blog, per offrire ai propri utenti un canale di recupero dell’informazione scientifica è stato descritto da Tuulevi Ovaska (Eastern Finland Library), che ha evidenziato le metodologie utilizzate dalla biblioteca finnica per sviluppare questo strumento. Il blog ha permesso di aggregare in modo proficuo in un’unica piattaforma news professionali, addestramento dell’utenza e promozione dei servizi della biblioteca. Strettamente legata all’utilizzo delle nuove tecnologie del Web sociale è la diffusione delle pubblicazioni tramite social media ad opera di un pubblico ampio, non più solo accademico. Attività di condivisione sui social network, di menzione sui blog, di salvataggio su siti di social bookmarking sia di articoli sia di altri prodotti della ricerca (come slide, set di dati, materiale video ecc.) producono un’indicazione di impatto, alternativo a quello documentato dalle citazioni. La delicata questione della validità dei nuovi indicatori, chiamati altmetrics, e di un loro possibile utilizzo insieme alle citazioni nella valutazione della ricerca dei dipartimenti e dei singoli ricercatori è stata investigata dai bibliotecari del Policlinico San Matteo di Pavia. I risultati hanno evidenziato una positiva correlazione tra vecchi e nuovi indicatori. L’importanza di fornire alla comunità scientifica strumenti di qualità per il recupero dell’informazione scientifica è stato documentato da Jan Manson. Insieme ad un gruppo di collaboratori la docente ha condotto l’indagine Hunting zebra per conto del Rare Bestpractices Consortium di Glasgow. A seguito di una valutazione sistematica delle banche dati, delle risorse specialistiche, della letteratura primaria e del Web, si è potuto stabilire che attualmente non esistono strumenti che garantiscano un ottimale recupero di linee guida sulle malattie rare. L’analisi ha confermato la necessità di sviluppare un database che raccolga e organizzi in maniera sistematica le linee guida e la letteratura medica sull’argomento. Nell’ambito di discussioni orientate in gran parte alla virtualità della biblioteca ha incuriosito l’innovativo approccio di diffusione dell’informazione scientifica proposto dal team di bibliotecari dell’Istituto zooprofilattico sperimentale di Perugia. Il loro esperimento interdisciplinare di letture in biblioteca e rappresentazioni teatrali su tematiche nutrizionali è apparso un esempio originale di educazione alla consapevolezza alimentare e di recupero dello spazio fisico della biblioteca. Il ruolo di sostegno che il bibliotecario può svolgere nella formazione dell’utente/paziente si è riscontrato anche nel progetto di promozione della salute della canadese Natalia Tukhareli (Health Sciences Library), che si è servita della biblioterapia per educare alla salute donne e bambini del villaggio, afflitto dall’AIDS, di Nkosi’s Haven a Johannesburg nel Sud Africa. L’uso sistematico dei libri, considerati strumenti ideali per affrontare problemi sociali, fisici ed emotivi e combattere l’isolamento sociale si è rivelato un metodo soddisfacente di promozione del benessere. Le moderne tecnologie e la condivisione di esperienze possono quindi servire a dare nuova linfa all’attività del bibliotecario perché, come è stato sottolineato da questi e numerosi altri contributi, il futuro della professione dipende dallo sviluppo di nuove competenze ad ampio raggio, al servizio di ricercatori e pazienti.  di Chiara Rebuffi – chiara.rebuffi(at)iss.it – Istituto superiore di Sanità Biblioteca ","
"
https://aibnotizie.aib.it/eblida-ready-read-e/,EBLIDA: ready? read ‘e’.,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," Dal 13 al 15 maggio si è svolto a Milano il congresso annuale di EBLIDA, l’associazione ombrello che raccoglie numerose associazioni nazionali di bibliotecari a livello europeo (http://www.eblida.org). Lo scopo di questa associazione, costituita da un esecutivo e da tre commissioni, consiste nell’operare a livello europeo per tutelare le biblioteche e il diritto di accedere all’informazione, ed ha come naturale interlocutore il Parlamento Europeo di Bruxelles al quale le singole rappresentanze nazionali si rivolgono tramite i parlamentari della propria nazione. Al convegno di Milano si sono iscritte 127 persone in rappresentanza di 23 nazioni alle quali vanno aggiunte numerose presenze “volanti” dell’ultima ora che non figurano nella lista dei partecipanti ufficiali. È noto che le biblioteche stanno vivendo un momento di transizione ; non sono più quello che sono state fino a pochi anni fa e non si sa con certezza quello che saranno tra qualche anno. L’elemento innovatore,dirompente e dirimente, è il digitale sul quale è costruito il gioco di parole che intitola il convegno EBLIDA di Milano: Ready? Read‘e’. Il programma analitico del convegno può essere consultato sul sito di EBLIDA e si rileverà come i primi due giorni siano stati caratterizzati dagli incontri tecnico-professionali degli esecutivi e delle commissioni disgiunte di EBLIDA e di NAPLE (http://naple.mcu.es), l’ente di tutela delle biblioteche pubbliche parallelo e complementare. Il momento culminante del congresso è stato quindi il giorno 15 maggio. Mi preme in questa sede sottolineare che il comun denominatore che unifica sia gli interventi principali sia i vari seminari svoltisi parallelamente nel pomeriggio del giorno 15 è rappresentato dal rischio, dalla minaccia che incombono sulle biblioteche che, forse per la prima volta nella loro storia, vedono seriamente messo in pericolo il loro scopo principale che è quello di garantire in libertà il diritto all’informazione attraverso tutti gli strumenti a tale scopo fruibili. L’elemento nuovo sta nel mancato possesso del bene materiale (leggi: libro) rappresentato dalla risorsa online, l’accesso alla quale è garantito dagli editori (epublishers) attraverso licenze ed accordi. Si registra da parte di più editori, specialmente nei paesi dove l’editoria elettronica è più difesa, un atteggiamento di forte reticenza a consentire l’accesso ai testi elettronici di loro proprietà. Varie ne sono le motivazioni: tutela a spada tratta del copyright o, nella peggiore delle ipotesi, scelte politiche! Il diritto alla lettura ed all’informazione vengono, in tal modo, messi gravemente a repentaglio e, quel che è peggio per noi bibliotecari, è che le biblioteche rischiano di ridursi a museo del libro, non più in grado di fornire un’informazione aggiornata. Nessuno è in grado di tutelarsi da solo in una vertenza così complessa e dall’esito così incerto. EBLIDA sta monitorando il problema e i suoi molteplici risvolti, con particolare attenzione all’utilizzo degli ebooks nelle biblioteche di pubblica lettura, sono stati oggetto dei vari interventi e seminari. Tra gli ospiti merita una particolare menzione l’onorevole Luigi Berlinguer che da sempre segue a Bruxelles i temi legati alla nostra professione. Tra gli oratori italiani un ruolo determinante è stato svolto da Gino Roncaglia che ha introdotto e trattato in modo diffuso il tema degli ebooks in biblioteca. Vincent Bonnet, Direttore di EBLIDA, ha contestualizzato il tema nel quadro generale illustrativo del clima di libertà e di scambio di informazioni che deve caratterizzare l’Europa di oggi. Interessante anche la presenza di Luca Bergamo, Segretario Generale di Culture Action Europe che ha presentato il programma Creative Europe e la sua applicabilità nelle biblioteche pubbliche. Esperimenti e progetti di ricerca sono stati anche presentati da Nathalie Vallet che ha rendicontato su progetti analoghi svoltisi presso biblioteche belghe ed olandesi. L’attualità in questo ambito è apparsa evidente nei due interventi “capitali” tenuti da Klaus-Peter Böttger, Presidente di EBLIDA e da Gerald Leitner, Presidente della Ebooks task force che coordina le azioni promosse da EBLIDA in quest’ambito. I dibattiti, soprattutto durante i seminari, sono stati molto partecipati e hanno mostrato quanto l’attualità dei temi sia stata avvertita dai presenti, convinti dell’importanza di poter svolgere al meglio il proprio compito culturale ed informativo anche, o meglio, soprattutto nell’epoca ormai irreversibile del digitale. A conclusione dell’incontro è stata annunciata per il prossimo autunno la campagna “The right to read” per tradurre in pratica i principi e i valori ai quali è stato dedicato il congresso. Aldo.Pirola@comune.milano.it ","
 EBLIDA "
https://aibnotizie.aib.it/editoriale/,Editoriale di Ferruccio Diozzi,,AIB Notizie,,21 Novembre 2017,,HTML,https://aibnotizie.aib.it/,,,,CC BY-SA 4.0," Cari associati, con questo editoriale inizio la mia collaborazione a “AIB Notizie”. Sono davvero grato al Presidente Rosa Maiello ed al Comitato Esecutivo Nazionale dell’Associazione di avermi affidato l’incarico di direttore responsabile ed è mia intenzione mettere, da subito, al servizio del periodico e di tutta l’Associazione l’esperienza nel campo delle Biblioteche e dei Servizi d’Informazione unitamente a quanto già realizzato, nell’ attività lavorativa e in altri ambiti associativi, nel campo della comunicazione e della disseminazione dell’informazione. “AIB Notizie” ha già un ruolo consolidato che lo caratterizza come un agile strumento di informazione per i soci e per tutti coloro che hanno interesse o anche semplice curiosità nei confronti del mondo delle biblioteche. Di concerto con il Presidente e con il CEN se ne vuole ora ampliare il campo di azione e per questo mi promuoverò la maggiore interazione possibile con gli iscritti e con le sezioni regionali senza trascurare il rapporto con le professionalità vicine, con i portatori di interesse e, ancora una volta con i “curiosi”. Ciò sempre con gli obiettivi di rafforzare il ruolo dell’Associazione e la riconoscibilità professionale degli associati. Sarà un lavoro collettivo di un gruppo redazionale che si sta progressivamente ampliando e che agirà in stretto rapporto con tutti i settori dell’Associazione. Voglio anzi qui ricordare i nomi degli attuali componenti della redazione a partire dal nostro Segretario Generale Agnese Cargini, cui devo uno speciale ringraziamento per avermi introdotto nell’operatività di “AIB Notizie” ed aver condiviso quest’impostazione, Lucia Antonelli, Ilaria Fava, Elisabetta Laino, Maria Senatore Polisetti. Stiamo ora lavorando per presentare al CEN una serie di ipotesi di sviluppo del periodico e saremo lieti di ogni vostra proposta di collaborazione, di contributi e suggerimenti. Con molti cordiali saluti Ferruccio Diozzi  ferruccio.diozzi@gmail.com  Ferruccio Diozzi è nato il 5 dicembre 1954 a Napoli dove vive. È sposato ed ha una figlia. Dopo gli studi classici ha conseguito la laurea con lode in sociologia. Alla formazione accademica, prevalentemente storico-sociologico- economica, abbina interessi culturali che includono la filosofia, le letterature contemporanee, il cinema, i fumetti, americani ed italiani, la musica jazz e quella rock. Dal 1977 ha lavorato in diversi contesti organizzativi (RAI-Radio 3; Comune di Genova, Assessorato al Personale; Scuola Superiore delle Pubblica Amministrazione). Dal 1983 è nel mondo delle biblioteche e dell’informazione: prima alla Biblioteca Universitaria di Napoli, poi, dal 1989, al CIRA, Centro Italiano Ricerche Aerospaziali in cui è responsabile del Centro Documentazione. Docente in ambito universitario ed in scuole di alta formazione, ha al suo attivo ca. 200 pubblicazioni e cinque libri, l’ultimo dei quali del 2014, La speranza del futuro. Le ragioni della sinistra. Ricopre o ha ricoperto cariche in diverse associazioni professionali, “Amici di città della Scienza”, presidente; AIDA, Associazione Italiana Documentazione Avanzata, presidente; AIB, Associazione Italiana Biblioteche, presidente AIB Regione Campania e membro del Comitato Esecutivo Nazionale). Esperto Unione Europea nell’ambito del progetto ESCO, European Skills/Competences, qualifications and Occupations, finalizzato a costruire una semantica delle professioni e facilitare l’incontro tra la domanda e l’offerta di lavoro. ","
"
https://aibnotizie.aib.it/elenchi-dei-professionisti-dei-beni-culturali-e-procedure-semplificate-per-i-soci-aib/,Elenchi dei professionisti dei beni culturali e procedure semplificate per i soci AIB,,AIB Notizie,,5 Marzo 2020,,HTML,https://aibnotizie.aib.it/,,,,CC BY-SA 4.0," Da dicembre 2019 è attiva la piattaforma dei Professionisti dei beni culturali <http://professionisti.beniculturali.it/> con l’obiettivo di formare elenchi nazionali di figure professionali competenti a eseguire interventi sui beni culturali, in possesso dei requisiti individuati ai sensi della Legge 22 luglio 2014, n. 110. Questa legge modifica il Codice dei beni culturali e del paesaggio, di cui al decreto legislativo n. 42 del 2004, introducendo l’Art. 9-bis, secondo il quale gli interventi operativi di tutela, protezione e conservazione dei beni culturali nonché quelli relativi alla valorizzazione e alla fruizione dei beni stessi, sono affidati alla responsabilità e all’attuazione, secondo le rispettive competenze, di archeologi, archivisti, bibliotecari, demoetnoantropologi, antropologi fisici, restauratori di beni culturali e collaboratori restauratori di beni culturali, esperti di diagnostica e di scienze e tecnologia applicate ai beni culturali e storici dell’arte, in possesso di adeguata formazione ed esperienza professionale. Anche se la legge precisa che gli elenchi non costituiscono sotto alcuna forma albo professionale e che la mancata iscrizione agli stessi non preclude in alcun modo la possibilità di esercitare la professione, è interessante sapere che per i concorsi pubblici per bibliotecari, la logica presuppone che per il futuro si faccia riferimento alle competenze, abilità e conoscenze descritte all’interno del bando per il profilo bibliotecario individuato dal DM del 20 maggio 2019 n. 244 <http://professionisti.beniculturali.it/files/D.M._20_MAGGIO_2019_REP._244.pdf>, come specificato anche in una nota di Rosa Maiello <https://www.aib.it/struttura/osservatorio-lavoro-e-professione/2019/75235-elenchi-nazionali-professionisti-beni-culturali/>, Coordinatore dell’Osservatorio legislativo AIB e membro della Commissione consultiva, prevista dall’Art. 10 del presente Decreto ministeriale. Altro aspetto interessante è che il Mibact stabilisce le modalità e i requisiti per l’iscrizione dei professionisti negli elenchi nazionali, nonché le modalità per la tenuta degli stessi elenchi nazionali, anche in collaborazione con le associazioni professionali di categoria e, fra queste, troviamo l’AIB. L’Associazione Italiana Biblioteche, lo ricordiamo, è inserita nell’Elenco delle “associazioni professionali non organizzate in ordini o collegi” del Ministero dello Sviluppo economico, riconosciute ai sensi della legge 4/2013 e, in quanto tale, in grado di attestare la qualificazione professionale dei propri iscritti. Lo sa bene chi nel 2019, per conservare lo status di associato, ha dovuto affrontare, per la prima volta nella vita associativa, la verifica quinquennale dimostrando di possedere competenze e requisiti specifici, frutto di un costante aggiornamento professionale. Il bibliotecario, il cui nominativo è già presente nell’Elenco dell’Associazione Italiana Biblioteche <https://www.aib.it/chi-siamo/elenco-associati/>, deve sapere che accederà ad una procedura on line semplificata, qualora intenda iscriversi anche all’Elenco nazionale dei profili professionali. Dopo aver proceduto alla registrazione sulla piattaforma ministeriale, al bibliotecario basterà dichiarare di possedere l’attestazione di qualificazione professionale rilasciata dall’AIB, scegliere la fascia di competenza del proprio profilo (Fasce I, II o III corrispondenti ai livelli del Quadro europeo delle qualifiche EQF 8, 7 e 6), ed in tal modo non dovrà presentare tutta la documentazione richiesta dal bando pubblico permanente per il profilo del bibliotecario, inerente i titoli professionali e culturali in possesso all’atto dell’iscrizione. La positiva conclusione della procedura telematica determina l’iscrizione all’elenco. Ad una Commissione di verifica spetterà il compito di valutare il possesso dei requisiti e la correttezza della documentazione presentata, con la possibilità di richiedere al professionista opportune integrazioni in caso di incompletezza. Per quanto riguarda l’associato AIB, la Commissione di verifica chiederà all’interessato o all’AIB l’attestazione che, secondo il modello allegato al D.M. 244/2019, dovrà riportare la fascia d’inquadramento. Si tratta di un’attestazione più dettagliata, rispetto a quella già ricevuta al termine della verifica quinquennale, che dovrà essere richiesta espressamente dall’associato alla Commissione di attestazione AIB. A breve, la segreteria associati darà comunicazione sul sito <https://www.aib.it/> e mediante i canali di comunicazione ufficiali sulla procedura di richiesta dell’attestazione di qualifica professionale. Al termine della verifica, la commissione ministeriale può confermare o meno l’inserimento in elenco e qualora i requisiti siano insufficienti all’inserimento nella fascia richiesta, la stessa iscrive d’ufficio l’interessato ad una fascia inferiore dell’elenco, inviandogli contestualmente una comunicazione. L’iscrizione all’elenco non necessita di essere rinnovata e sul sito web della Direzione Generale Educazione, ricerca e istituti culturali del MIbact <https://dger.beniculturali.it/professioni/elenchi-nazionali-dei-professionisti/> sono disponibili documenti utili riguardanti riferimenti normativi, informazioni sintetiche relative al decreto ministeriale e al profilo professionale del bibliotecario <https://dger.beniculturali.it/wp-content/uploads/2019/08/BIBLIOTECARI.pdf>, e un elenco di FAQ <https://dger.beniculturali.it/elenchi-dei-professionisti-risposte-a-domande-frequenti/> che è sempre bene consultare prima di procedere all’iscrizione in piattaforma. Alla luce della mia esperienza personale, posso confermare che ho impiegato dieci minuti per completare la procedura di iscrizione in piattaforma, proprio in virtù del fatto di essere una socia AIB, mentre un mio collega (non associato) ha impiegato qualche ora, dovendo recuperare i dati e la documentazione necessaria ai fini dell’iscrizione. Gli elenchi ministeriali sono un ulteriore passo in avanti verso il riconoscimento della nostra professione e si inseriscono perfettamente nel percorso di tutela della dignità e del lavoro dei bibliotecari intrapreso con tenacia da AIB nel corso degli anni, con l’attività di monitoraggio della legislazione vigente e la presenza ai tavoli istituzionali. L’obiettivo per il futuro è accrescere la nostra forza associativa, cercando alleanze con tutti gli altri professionisti dei beni culturali e con il mondo della scuola – grazie anche alla offerta formativa qualificata <https://www.aib.it/attivita/formazione/> erogata da AIB con i corsi riconosciuti dal MIUR con Decreto 801 del 19 luglio 2017 – in modo da far sentire tutto il peso delle professioni intellettuali nella crescita culturale del Paese. Manuela De Noia  Membro Osservatorio Formazione AIB manuela.denoia@gmail.com ","
 Competenze, Elenchi professionisti beni culturali, professione "
https://aibnotizie.aib.it/elibrary-usa/,"eLibrary USA, l’American Digital Library",,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," I tempi in cui le richieste d’informazione arrivavano via fax o per posta cartacea appaiono lontani ai membri dei servizi di reference delle ambasciate degli Stati Uniti nel mondo, che oggi utilizzano soprattutto risorse online quali eLibraryUSA. Ancora più lontani sono i tempi in cui le biblioteche dell’USIA – l’Agenzia americana d’informazione all’estero – offrivano grandi e accoglienti sale dove il pubblico consultava gratuitamente i quotidiani cartacei che arrivavano ogni mattina da oltreoceano, insieme alle riviste, le enciclopedie, le guide e le monografie sugli Stati Uniti – tutte opere cartacee che spesso si trovavano solo in quelle biblioteche. Internet e i rapporti geopolitici hanno cambiato il mondo, e così anche le strategie di comunicazione degli Stati Uniti verso gli altri paesi si sono man mano trasformate. Oggi, il canale preferenziale dei servizi di informazione del Dipartimento di Stato americano è fatto di terabytes, banche dati elettroniche, contenuti online e social media. Nonostante ciò, l’enfasi con cui il governo degli Stati Uniti vuole offrire libero accesso all’informazione a tutti è rimasto invariato, nella convinzione che l’acquisizione del sapere sia essenziale per la formazione di cittadini consapevoli e in grado di effettuare scelte responsabili nel lavoro, nella politica e nella società in generale. Il paradigma quindi è unico: oggi però non viene più declinato in versione cartacea, bensì in digitale, riuscendo finalmente a diventare universale. Il contenuto che ieri era accessibile solo a pochi, in testi cartacei localizzati in uno specifico luogo, ora è invece accessibile a tutti, attraverso una connessione a Internet e un computer, un tablet, o un telefono cellulare. Quindi la sfida cui ci poniamo di fronte oggi non è più quella di far arrivare il documento cartaceo al lettore, ma di assicurarsi che l’utente, ovunque esso sia, acquisisca le competenze digitali necessarie per navigare nell’oceano di informazioni della rete. Ed è a questo punto che entrano in scena i bibliotecari, con le loro competenze volte a creare collezioni logiche e basate su metadata, che permettano una ricerca fruttifera e una navigazione semplice. Dalla stretta collaborazione tra bibliotecari esperti in reference, tecnici informatici e banche dati commerciali, è nata eLibraryUSA, la “American Digital Library bringing America’s ideas, intellect and information to the world.” eLibraryUSA è la nuova risorsa digitale del Dipartimento di Stato americano, nata a luglio del 2011, offre una vasta collezione di banche dati sulle scienze, tecnologie, business, cultura, storia, lingue, digital literacy, ecc. Oltre all’inglese, offre contenuti anche in spagnolo e portoghese. Si trova su Internet, Facebook e Twitter, è libera e aperta a tutti i singoli cittadini di qualsiasi paese e per accedervi è necessario essere, o diventare, utente di un Information Resource Center, American Corner o American Space nel proprio paese di residenza. Ad oggi, gli utenti di eLibraryUSA nel mondo sono circa ottanta mila. Unica vera condizione per usufruirne: rispettare i “Terms of Use”, che permettono l’accesso ai singoli utenti, e non a gruppi di studio, e inoltre non autorizzano l’uso di questo strumento per l’insegnamento nelle classi o in altri contesti. Con un computer e una connessione Internet si può quindi accedere gratuitamente a un’enorme e ricchissima biblioteca virtuale. Una finestra sul mondo a portata di click, con la speranza che l’accesso libero e responsabile all’informazione possa fare da strada a una società più informata ma soprattutto più consapevole. Per ulteriori informazioni o per richiedere accesso a eLibraryUSA http://italian.italy.usembassy.gov/risorse/elibraryusa.html. È possibile contattare l’Information Resource Center presso l’Ambasciata degli Stati Uniti in Italia all’email: RomeIRC@state.gov. CamposG@state.gov ","
"
https://aibnotizie.aib.it/etica-bibliotecaria-utenti-documenti-professione-in-ricordo-di-maria-abenante/,"Etica bibliotecaria: utenti, documenti, professione.  In ricordo di Maria Abenante",,AIB Notizie,,4 Febbraio 2021,,HTML,https://aibnotizie.aib.it/,,,,CC BY-SA 4.0," Incontri Parliamone in Biblioteca AIB:  Presentazione del libro L’orgoglio di essere bibliotecari, saggi in ricordo di Maria A. Abenante, a cura di Vittorio Ponzani. Roma: AIB, 2020 Maria è stata una che ci ha creduto, che era orgogliosa di essere una bibliotecaria, che era orgogliosa di essere una bibliotecaria AIB, e che era orgogliosa di aver avuto nel corso del tempo dei ruoli nell’AIB. […] Era veramente una persona che si sentiva profondamente AIB, e da questo punto di vista, nel CEN abbiamo parlato tante volte, è una cosa che spesso manca, che ci manca, ci piacerebbe che tutti noi ci sentissimo sempre più AIB, e Maria è certamente un esempio da questo punto di vista[1]. Vittorio Ponzani La Sezione AIB Lazio il 25 gennaio 2021 ha ospitato virtualmente nella Biblioteca AIB, all’interno della rassegna ‘Parliamone in Biblioteca AIB’, un incontro dal titolo “Etica bibliotecaria: utenti, documenti, professione. Presentazione del libro L’orgoglio di essere bibliotecari, saggi in ricordo di Maria A. Abenante”. L’incontro, mediato dalla presidente del CER AIB Lazio Lucia Antonelli, ha visto la partecipazione del curatore della raccolta Vittorio Ponzani e di quattro autori di contributi presenti all’interno della pubblicazione: Rosa Maiello, Giovanni Solimine, Simonetta Buttò e Alberto Petrucciani. Il fil rouge che ha dato ritmo all’evento è stata l’attenzione all’etica bibliotecaria interpretata e argomentata attraverso il punto di vista dei diversi autori, ma sempre accompagnata dall’interpretazione e dallo sguardo che Maria Abenante, bibliotecaria ‘militante’ combattiva, inclusiva e piena di passione, ha trasmesso nel corso della sua attività professionale. La presidente AIB Rosa Maiello apre gli interventi riuscendo a trasmettere l’anima che questo volume cela dietro le sue pagine: il ricordo di Maria vuole essere non solo una riflessione ma anche una dimostrazione di cosa voglia dire essere bibliotecario nella complessità della nostra contemporaneità, vuole essere la condivisione dell’eredità che Maria Abenante è riuscita a imprimere, soprattutto nei confronti dei più giovani, nella riflessione bibliotecaria e nella pratica professionale, eredità che può essere rappresentata dalla parola ‘inclusività’. «Il tema dell’orgoglio è forse quello che maggiormente rappresenta Maria» esordisce Giovanni Solimine, che invitato a discutere sul tema ‘etica bibliotecaria’, sottolinea che non è un caso che tutti gli autori della miscellanea, pensando alla memoria di Maria si siano misurati, senza aver avuto alcuna indicazione di contenuto, con i temi dell’etica e dell’identità professionale. Il codice deontologico fin dalle sue prime elaborazioni ha toccato il tema dei doveri dei singoli bibliotecari verso la professione, quella dimensione profondamente personale che Maria Abenante ha saputo incarnare e trasmettere. In questo momento di grande incertezza, di ridefinizione dei ruoli e delle competenze, gioca un ruolo chiave, e può fare la differenza, la consapevolezza dei bibliotecari nei confronti della propria professionalità, la capacità di definirsi e di definire ciò che la biblioteca è oggi e sarà, o dovrebbe essere, domani. «Il bibliotecario inizia prima della biblioteca e continua dopo di essa» ci dice Giovanni Solimine. Questo è un punto fondamentale della riflessione: l’esperienza della pandemia, da vedersi come spartiacque tra un prima e un poi, deve far comprendere meglio alla professione che le sue competenze serviranno e saranno utili anche in dimensioni altre, che travalicano la stessa biblioteca. Simonetta Buttò, in apertura al suo intervento, rievoca quello che è un ricordo molto personale. Invitata nel 2018 dalla stessa Maria, allora presidente della Sezione AIB Puglia, ad intervenire ad un workshop organizzato dalla Teca del Mediterraneo sul tema della ‘bellezza in biblioteca’, introdusse il suo intervento con una citazione dal documentario Ex Libris di Frederick Wiseman senza sapere che Maria, proprio per l’occasione, ne era riuscita ad ottenere la visione in anteprima. Qualche mese dopo l’uscita del film, Wiseman in un’intervista affermava che alla valenza etica della biblioteca si doveva aggiungere quella politica: la cultura, lo studio, il dialogo, l’inclusione diventavano strumenti in opposizione all’incultura, all’individualismo, all’esclusione. La biblioteca doveva essere il luogo non dedicato ai libri, ma alle persone, termine che Maria avrebbe preferito in luogo del più impersonale ‘utenti’. Riprendendo alcuni passaggi presenti nei diversi contributi dell’antologia, Simonetta Buttò conclude sostenendo che l’etica bibliotecaria si può esprimere in tanti modi differenti, ma tutti concorrono a quello sviluppo dello spirito critico della cittadinanza che è necessario per vivere in maniera consapevole perseguendo non solo i propri obiettivi, ma anche quelli della collettività. Alberto Petrucciani, infine, compie una riflessione ampia sui temi della forza e della debolezza della professione e sulle sue criticità. Questa tende a identificarsi non tanto per ciò che è, ma per quello a cui aspira: è sì trainata da una minoranza di persone particolarmente impegnate, come Maria Abenante, ma è al tempo stesso, per sua natura, spesso arenata nella normale e quotidiana amministrazione. Invitato a riflettere sul tema ‘etica e documenti’, Petrucciani porta l’attenzione degli ascoltatori sulla funzione della biblioteca: non deve esclusivamente e acriticamente ambire alla soddisfazione dell’utenza, ma deve stimolare i bisogni, l’interesse, la crescita attraverso il libro e la lettura, deve essere un luogo di produzione di conoscenza, di produzione di futuro, di investimento nella capacità degli individui. In un’epoca in cui i cittadini hanno a disposizione altri strumenti per soddisfare i propri bisogni informativi, la debolezza della professione si palesa soprattutto nella sua difficoltà di proporsi come principale e autorevole punto di riferimento. I bibliotecari, grazie anche alla ricchezza dei contributi presenti in questa miscellanea, devono cercare di mettere a fuoco le proprie difficoltà e di proporsi alla società come professionisti che perseguono obiettivi alti, non presentarsi solamente come capaci di mandare avanti l’ordinaria amministrazione. A ben guardare, non è un caso che il ricordo di Maria Abenante sia stato associato all’etica professionale: chi l’ha conosciuta personalmente, come una delle scriventi, sa benissimo che lei era ‘La’ bibliotecaria: dolce, competente, appassionata e sempre come una mano aperta, aperta all’ascolto e al supporto verso gli utenti e i colleghi, un esempio di quello che Rasetti, nel suo contributo presente nella miscellanea, definisce ‘la gentilezza in biblioteca’ come unica possibilità nella gestione dei rapporti. Maddalena Battaggia,  Vice Presidente AIB Lazio Antonella Cotugno, CER AIB  Lazio [1] Trascrizione di una parte dell’intervento di Vittorio Ponzani durante l’incontro organizzato dall’AIB Lazio il 25 gennaio 2021 all’interno della rassegna Parliamone in biblioteca dedicata alla presentazione della pubblicazione AIB L’orgoglio di essere bibliotecari, saggi in ricordo di Maria A. Abenante a cura di Vittorio Ponzani. Roma: AIB, 2020. L’intero intervento è reperibile all’indirizzo: <https://www.youtube.com/watch?v=Eq2qk9beJTU&ab_channel=AIBAssociazioneItalianaBiblioteche>. ","
 Maria Abenante, Parliamone in Biblioteca AIB "
https://aibnotizie.aib.it/aib-veneto-euklidea/,"EUKLIDEA, Crescere con le scienze",,AIB Notizie,,17 Dicembre 2016,,HTML,https://aibnotizie.aib.it/,,,,CC BY-SA 4.0," La presentazione E’ stato presentato a Venezia lo scorso 29 ottobre presso la Fondazione Querini Stampalia “EUKLIDEA – crescere con le scienze” il progetto fortemente voluto e sostenuto da AIB Veneto per promuovere la divulgazione scientifica nelle biblioteche. C’era bisogno di un altro progetto da mettere in cantiere? “Sì”, risponderanno i nostri piccoli (e grandi) aspiranti scienziati. E non solo. L’iniziativa infatti non mira a creare scienziati ma a favorire un modo di approcciarsi al mondo con curiosità e spirito di osservazione, nell’idea che un atteggiamento scientifico faccia parte di uno dei bagagli con cui attrezzare i nostri cittadini (del domani, ma anche dell’oggi, ragazzi ma anche adulti). A farci entrare nel progetto ci hanno pensato Anna Cristini che ci ha condotti dentro ad un’indagine particolare: che cosa ne pensano i bambini dei libri di divulgazione scientifica? Un punto di vista imprescindibile per chiunque abbia voglia di cimentarsi con la divulgazione. Giacomo Spallacci intervenuto a ruota, ha raccontato l’esperienza di “Editoriale scienza” un esempio unico in Italia di casa editrice specializzata solo in libri scientifici. Andrea Vico, scrittore di libri di divulgazione, ci ha invece portati “fuori dalle scatole” a immaginare delle esperienze all’aperto, in ambienti naturali. Vichy De Marchi ha preso alla lettera delle parole tratte dal Manifesto di Euklidea “Per le biblioteche è ormai il momento di recuperare, colmare e soprattutto prevenire il gap di cui soffre la cultura scientifica italiana, eludendo i luoghi comuni, purtroppo radicati, sulla scarsa predisposizione verso le scienze”, ricordandoci l’apporto delle donne al pensiero e alla pratica scientifica e sfatando, ancora una volta (ma repetita iuvant) il luogo comune che vede le ragazze meno “portate” per le scienze. A chiudere la mattinata di interventi due librai, Vera Salton e Nicola Fuochi, cui dobbiamo la compilazione di una bibliografia che è disponibile sia in formato elettronico che cartaceo. Come scegliere libri tra la sterminata produzione annua che sforna il mercato? Come difendersi dai brutti libri, dai doppioni, dalle bufale? Leggendo, selezionando (come scienziati in laboratorio), in una operazione certosina di scelta in bilico tra novità e ripescaggi di “vecchi” libri che stazionano inerti negli scaffali delle biblioteche. EUKLIDEA Il pomeriggio, anche per vincere l’inerzia post pranzo, è stato dedicato alla presentazione di esperienze, perché la scienza può essere raccontata anche in maniera mirabile, ma poi per capire, (come dice l’antico proverbio «Se ascolto dimentico, se vedo ricordo, se faccio capisco») devo fare. E quindi spazio alla statistica con le esperienze divertenti e rigorose proposte da Susi Osti e Sara Letardi dell’ISTAT (che conosciamo solo per i loro bollettini seriosi) pronte a mettere in discussione sperimentando i luoghi più comuni cui ci imbattiamo quotidianamente. Annalisa Bugini di Tecnoscienza ci ha raccontato di come ha saputo trasformare una sconfitta in una opportunità per avvicinare anche i più piccoli al mondo delle scienze attraverso la creazione di laboratori didattici mirati, in cui ha saputo mettere in gioco il suo ruolo di “scienziata”. PLaNCK ovvero anche i piccoli possono scrivere di scienze. Agnese Sonato ha raccontato di questo nuovo modo di comunicare la scienza ai giovani attraverso una rivista ricca di fumetti, giochi ed esperimenti che si propone in una doppia veste linguistica, italiano ed inglese, e con un doppio formato: cartacea e online. Un ottimo strumento di divulgazione da leggere soprattutto nelle biblioteche. Coderdojo e Andrea Ferraresso ci hanno fatto provare l’ebbrezza del coding. Mauro Bon ci ha fatto fare una visita all’interno del Museo di Storia Naturale di Venezia che come moltissime realtà museali italiane non sono più luoghi solo da vedere, ma da agire, giocare e sperimentare. Mentre Francesca Tosoni ci ha portati a Trieste, una città ad “alto tasso di scienza”. Dopo una giornata così, che fare? Ce lo suggerisce Angela Munari, presidente di AIB Veneto: “Abbiamo lanciato un nuovo progetto perché crediamo fermamente che ce ne fosse bisogno. Da oggi in poi AIB Veneto è disponibile a lavorare per diffonderlo non solo sul nostro territorio regionale, ma a passare materiali (logo, locandine, consulenza) a tutte le biblioteche, scuole, associazioni che abbiano a cuore di avviare progetti educativi di tipo scientifico. A volte basta poco, un buon scaffale di libri, qualche rivista, e la voglia di mettersi in gioco. A volte basta anche meno: una sana dose di entusiasmo. Vorremmo riuscire a coinvolgere, anche tramite le sezioni regionali di AIB che vorranno diffondere l’iniziativa, un numero significativo di biblioteche e iniziative per poterci dare appuntamento tra un anno e fare, speriamo, un consuntivo positivo e rilanciare con nuove proposte e spunti teorici la promozione della cultura scientifica in Italia. Cerchiamo alleati. Non solo tra i bibliotecari, gli insegnanti ma anche tra i divulgatori dei musei, delle case editrici: con le scienze cresciamo. Tutti. Adulti, bambini, ragazzi. E il paese.” Per informazioni e adesioni al progetto Euklidea scrivere alla Sezione Veneto veneto@ven.aib.it. Comitato esecutivo regionale AIB Veneto – veneto(at)aib.it ","
"
https://aibnotizie.aib.it/europrogettazione-per-le-biblioteche-una-guida-alle-risorse-disponibili/,Europrogettazione  per le biblioteche: una guida alle risorse disponibili,,AIB Notizie,,12 Marzo 2018,,HTML,https://aibnotizie.aib.it/,,,,CC BY-SA 4.0," Uno dei punti deboli dei professionisti dei beni culturali,   bibliotecari, archivisti, ricercatori ma anche dirigenti  e funzionari amministrativi, è rappresentato dalle limitate esperienze di partecipazione ai progetti previsti da bandi europei. Non è problema insuperabile ma è  necessario applicarsi con costanza e, come si dice in gergo “tenere d’occhio la rete”! Per migliorare le capacità in questo campo specifico  la Sezione  Campania dell’AIB e la Cooperativa  San Bonaventura onlus hanno organizzato un corso sul tema Europrogettazione per le biblioteche e il territorio, svoltosi in Napoli, San Lorenzo Maggiore,  Biblioteca Fra Landolfo Caracciolo,  il 2 ed il 9 marzo u.s. Il  percorso formativo non ha preteso, naturalmente, di essere esaustivo. Si è piuttosto voluto  enfatizzare l’importanza della  promozione del patrimonio posseduto, attraverso la partecipazione attiva dei professionisti del settore, ai programmi di finanziamento e le capacità di navigazione per individuare opportunità di progettazione e cooperazione presenti nel settore delle biblioteche, degli archivi e in ambito di promozione territoriale e museale. Le lezioni sono state impostate per fornire gli strumenti più adatti ad una lettura ragionata dei bandi e per una consapevole selezione delle opportunità di progettazione, sulla base delle possibilità offerte in sede di gestione diretta (fondi tematici/settoriali) ed indiretta a (fondi strutturali), imparando soprattutto a  riconoscere le priorità strategiche e a rispondere efficacemente alle politiche dell’Unione Europea, tenendo conto degli obiettivi perseguiti dai  programmi di finanziamento. In particolare si è partiti dalla constatazione che uno dei punti deboli dei professionisti del settore in materia di Europrogettazione, si riscontra nella terminologia impiegata dalle Call, spesso molto specifica, intrisa di parole chiave a cui prestare attenzione e in lingua inglese. Agevolare la ricerca nelle piattaforme dedicate alla pubblicazione delle Call, con particolare riguardo alle “misure”, puntando ad analizzare il linguaggio e ad individuare l’intervento più idoneo alla Istituzione e al patrimonio che essa conserva, rappresenta una chiave di volta: in questo modo un’idea si trasforma in un progetto reale e in risultati concreti per il bibliotecario, l’archivista, il funzionario e, conseguentemente, per l’Istituto e per l’utente finale. Il programma del corso ha previsto incontri blended, della durata di 25 ore alternando ore in presenza a e-learning su piattaforma dedicata, con simulazione di progetto  ed il corso si è concluso con la realizzazione di un project work. Lezioni e attività sono stati affidati a due docenti Gianluca Orlando e Valeria Caliendo entrambi esperti nella programmazione, progettazione, gestione e rendicontazione di progetti da Fondi Strutturali. Particolare interesse ha destato la soluzione blended, un percorso di apprendimento, come suggerisce il termine anglosassone “miscelato”, che ha incluso cioè l’utilizzo integrato di diversi formati e tipologie didattiche, anche nelle lingue comunitarie con momenti di approfondimento ed indagine, quali:  redazione di un progetto in risposta a un bando reale; contesto normativo della Programmazione UE 2014-2020; metodologia di reperimento bandi, Call; informazioni utili alla elaborazione di una idea progettuale; ciclo e stesura di un progetto; costruzione della partnership e relativa leadership; project management; piano di Comunicazione; quadro economico;  Con questo tipo di approccio didattico che si rivolge all’autoapprendimento e apprendimento collaborativo,  basati sull’interazione sincrona, in presenza o a distanza, il corso ha cercato di valorizzare i punti di forza della formazione in presenza e le specificità della formazione a distanza, in particolare della formazione in rete. Quali le ricadute che questo tipo di intervento formativo potrà avere? Sinteticamente si possono evidenziare alcuni punti significativi emersi:  l’analisi dei risultati delle azioni progettuali che, guardando a quanto fatto con gli ultimi POR-FESR 2007-2013, favorisca una gestione dei finanziamenti ottenuti che punti sull’innovazione del prodotto generato; il sostegno alla creazione di una continuità professionale sul territorio con ricadute a medio termine nel settore dell’occupazione e dei servizi in generale; l’importanza delle figure professionali trasversali pronte a fare dell’interdisciplinarietà un punto di forza; l’enfasi sulle conoscenze tecniche e tecnologiche.  L’ulteriore approfondimento e valorizzazione di questi elementi potrà sostenere lo sviluppo del settore delle biblioteche e dei beni culturali in tutta la Regione ed avere effetti positivi sull’incontro domanda-offerta di lavoro altamente qualificata. L’AIB percorrerà con determinazione questa via. Maria Senatore Polisetti maria.senatore@libero.it ","
 europrogettazione, Fondi strutturali "
https://aibnotizie.aib.it/ex-libris-il-documentario-di-wiseman-sulla-new-york-public-library/,"Ex Libris, il documentario di Wiseman sulla New York Public Library",,AIB Notizie,,1 Giugno 2018,,HTML,https://aibnotizie.aib.it/,,,,CC BY-SA 4.0," E’ stato proiettato nei cinema italiani Ex Libris: The New York Public Library, il documentario diretto da Frederick Wiseman sulla grande biblioteca americana. L’occasione ha permesso a molti bibliotecari di vedere il film e ne è nata una discussione in AIB-CUR, con apprezzamenti ma anche dubbi e perplessità sull’opera. Dal dibattito nella lista sono emerse considerazioni sul taglio promozionale del documentario e su quale fosse l’obiettivo del regista, sul fatto che in fondo non ci sia grande differenza tra quanto raccontato  sulla NYPL e quanto accade in molte biblioteche italiane e dunque – ci si è chiesto – perché in Italia non si produce un lavoro come questo? Uno dei motivi che hanno portato alla realizzazione del documentario l’ha spiegato lo stesso Wiseman  alla presentazione alla 74. Mostra del Cinema di Venezia, dove il film ha vinto alcuni premi collaterali, il Premio FIPRESCI – Federazione Internazionale Stampa Cinematografica e il Premio Fair Play Cinema, oltre al premio non ufficiale dell’Associazione Vivere Da Sportivi (che si aggiungono al Leone d’Oro alla carriera già vinto dal regista nel 2014):  Le biblioteche pubbliche in America sono cambiate da quando ero giovane. Ricordo che andavo in biblioteca a prendere i libri. Ora le biblioteche offrono molto di più. Durante le riprese del film sono rimasto colpito nello scoprire la grande varietà di servizi, opportunità ed esperienze che le biblioteche forniscono a chiunque vi acceda. Le biblioteche odierne sono diventate dei centri comunitari con corsi doposcuola per i bambini e corsi di formazione per gli adulti in lingue, cittadinanza, economia e informatica. Sebbene sia stato un frequentatore di biblioteche, il regista si è reso conto  della  varietà di servizi che le biblioteche offrono solo durante la realizzazione del film. Eppure Wiseman, ormai ottantottenne, è un attento osservatore della realtà sociale e culturale che ha continuato a esplorare e analizzare  fin dal suo esordio alla regia nel 1967. Se l’occhio di un grande regista attento e coinvolto socialmente  non aveva, prima, piena conoscenza dei servizi che le biblioteche offrono, si può immaginare che il cittadino comune, il politico, un qualsiasi stakeholder ne abbia  ancora di meno. Dunque l’obiettivo del documentario è stato quello di comunicare a tutti, a un pubblico vasto e indifferenziato, che cos’è una biblioteca oggi. Dal tipo di scelte stilistiche adottate, montaggio, ritmo, inquadrature, sequenze, sembra, in ogni caso, che il pubblico primario che Wiseman aveva in mente non fosse l’utente (o il potenziale utente) della biblioteca ma l’opinione pubblica, il mondo dei media e la politica. Non a caso nelle interviste che rilascia alla stampa non manca mai di citare il ruolo politico che questo film ha assunto alla luce dell’elezione, avvenuta durante la realizzazione dell’opera, del nuovo presidente degli Stati Uniti, Donald Trump, come indicato anche sul sito della Wonder Pictures, la società che ha distribuito il film in Italia: Nell’America di Trump, [la biblioteca] è probabilmente non solo l’istituzione più democratica, ma anche quella ideologicamente più importante. Il suo messaggio, oggi quanto mai attuale, è chiaro e potente: qui dentro, chiunque è il benvenuto. In un’America protezionista e conservatrice la necessità di trasmettere al mondo un messaggio di apertura, inclusione e accoglienza diventa una priorità. Tanto da sbilanciare il documentario su questi temi.  In parte per far conoscere le attività meno tradizionali dell’istituzione bibliotecaria ma anche per controbilanciare la tendenza politica introdotta dalla nuova presidenza. Resta il fatto che i libri sono quasi del tutto assenti dal documentario, con le attività più tradizionali quali la consultazione e il prestito,  sicuramente anche le più note al pubblico. Come a sottolineare che in biblioteca ci sono i libri ma c’è anche molto altro. D’altronde il motto che si ripete nel film è libraries are not about books, libraries are about people. E le persone in questo film sono, infatti, molto più presenti dei libri. Gli utenti innanzitutto, che la biblioteca cerca di raggiungere proponendo attività di ogni genere. Ci sono le presentazioni di libri, gli incontri con gli autori,  con i bibliotecari e con gli esperti, in cui si discute di temi sociali quali la discriminazione razziale o il ruolo della donna, s’insegna ai bambini non madrelingua a leggere e parlare in inglese, s’insegna a utenti di ogni età a usare il computer;  si possono incontrare musicisti come Elvis Costello, si può prendere in prestito un intero set per il collegamento a internet, incluso hot spot per un anno, o chiedere al telefono a un bibliotecario che cos’è esattamente un unicorno. Chiunque può consultare la Picture Library usata da tutti i grandi artisti di New York (e dalla quale Andy Warhol ha rubato un sacco di cose, racconta il bibliotecario). Chiunque  può  avere accesso alle stesse risorse documentarie rese disponibili ad Andy Warhol e altri grandi artisti, liberamente e gratuitamente. La biblioteca pubblica di New York (e le sue sedi decentrate)  appaiono come un organismo vivente, collocato nel cuore pulsante della città. Non a caso viene spesso inquadrata dall’esterno, immersa nei rumori e nei ritmi del traffico, della vita quotidiana, per ricordare che quell’edificio non è un’entità distante, ma è a portata di mano per tutti. E’ un luogo cittadino inclusivo, egualitario, antirazziale, in una parola democratico. Un simbolo forte per una nazione che ha sempre fatto della democrazia il suo vessillo, democrazia che,  con la presente amministrazione,  corre oggi seri rischi. Libraries are the pillars of our democracy, le biblioteche sono i pilastri della nostra democrazia, si dice in una scena del film, citando la poetessa Maya Angelou  che definiva le biblioteche “arcobaleni in mezzo alle nuvole”. Se l’obiettivo di Ex Libris era mostrare tutto quello che l’istituzione biblioteca può offrire, e soprattutto il suo carattere  inclusivo e democratico, il diritto per tutti all’informazione e all’accesso ai mezzi necessari per migliorarsi, i cardini sui quali si fonda la cultura protestante americana, il regista ci è riuscito appieno. L’ha mostrato per la New York Public Library ma in generale per tutte le biblioteche. Non è solo la NYPL ma è l’istituzione bibliotecaria la protagonista del film. Tutte le biblioteche, anche le biblioteche italiane, possono offrire ciò che offre la NYPL. A volte con altrettanto impatto, a volte meno, ma non importa. La biblioteca oggi è quello che descrive Wiseman. Non solo libri. Le scelte stilistiche per raggiungere l’obiettivo si possono ovviamente discutere. Il documentario con i suoi 197 minuti è forse troppo lungo (ma non noioso), le scene degli incontri con gli autori potevano essere ridotte (sebbene siano quelle in cui vengono affrontati i temi sociali di cui si è detto), un montaggio  più ritmico avrebbe magari giovato (ma c’è anche il contrasto evidente tra la freneticità delle inquadrature in esterna, in mezzo al traffico cittadino, e la placidità delle scene interne, in biblioteca, sulla quale la maggior parte del documentario si adagia). La parte iniziale del film è lenta e un po’ ridondante ma contiene una bella citazione di Il cielo sopra Berlino, il film di Wim Wenders del 1986. La famosa scena della biblioteca nella quale gli angeli di Wenders ascoltano i pensieri degli utenti intenti a leggere sembra essere ripresa da Wiseman quando, partendo da un’analoga inquadratura dall’alto, si sofferma  sugli utenti che  sono intenti a consultare i loro computer e device digitali. Cambiano i tempi, cambiano le tecnologie, cambiano i supporti, ma questi pilastri chiamati biblioteche continuano a sorreggere la democrazia in ogni nazione. In fondo un bel messaggio promozionale!   Rossana Morriello ","
 Cinema, Frederick Wiseman, New York Public Library "
https://aibnotizie.aib.it/intervista-fabio-severino/,Fabio Severino: quanto valgono le biblioteche?,,AIB Notizie,,18 Novembre 2012,,HTML,https://aibnotizie.aib.it/,,,,CC BY-SA 4.0," Intervistiamo Fabio Severino, autore del volume “Marketing dei libri. Teorie e casi di studio”, edito dalla editrice bibliografica nel 2012. Qual è il valore delle biblioteche? Purtroppo il più delle volte chi si occupa di biblioteche risponde: “il patrimonio documentale”, “il servizio di prestito” o qualche altro servizio all’utenza. Ma queste sono funzioni. Io credo che il valore sia il contributo che la biblioteca può dare al miglioramento della vita, sia individuale che collettiva. In che modo? Mentre il medico lo fa con le cure e con la prevenzione, la biblioteca lo fa con la promozione e la diffusione della cultura, attraverso i suoi servizi di prestito, consultazione libraria e tanto altro. Quale applicabilità può trovare, nel campo delle biblioteche, lo studio del macro e del micro ambiente in cui esse si trovano a proporsi agli utenti reali e potenziali? Le biblioteche devono conoscere meglio il mondo che le circonda. Non solo i propri utenti, quel 10-20% (nei migliori dei casi) di popolazione che le frequenta. Bisogna sapere perché le persone non vanno in biblioteca, che considerazione ne hanno, che percezione di utilità. È risaputo che le persone non sono disposte a cambiare le proprie abitudini quotidiane, tanto meno per frequentare una biblioteca. Ogni attività richiesta o proposta deve rispondere all’equilibrio sacrificio=beneficio. Le persone non danno un valore assoluto al patrimonio, ai servizi o alla qualità estetica dei luoghi. Tutto ciò per esse è relativo: quanto mi migliora la vita? In funzione di questo, sono disposto a sopportare dei “disagi”? (il cosiddetto costo d’accesso: traffico viario, parcheggio, orari, fila d’attesa etc.). Pertanto è necessario comprendere il modo in cui la biblioteca si colloca nell’immaginario collettivo: questo può avvenire solo con continue e accurate analisi di scenario del proprio bacino di utenza potenziale e reale. Sulla base di quanto appreso da tali studi si può riallineare la percezione del valore per la comunità con le ambizioni dell’erogatore del servizio. Bisogna far coincidere identità (che scelgo io) con l’immagine (che è ciò che rimane all’esterno). Nel contesto dello studio del macro e del micro ambiente, come può la biblioteca anticipare la domanda e il bisogno dei suoi utenti? Soltanto conoscendo chi ho davanti e avendo una visione d’insieme dei fenomeni riesco a capire i trend evolutivi e rispondere all’esigenze future della comunità. La cultura e i servizi ad essa connessi, soprattutto quelli infrastrutturali, hanno tempi lunghi di progettazione e realizzazione. È necessario iniziare a fare oggi ciò che servirà domani: fra dieci anni ci saranno il 20% in più di ultra sessantenni con un buon livello culturale e maggiore capacità di spesa e tempo libero di oggi, e altrettanti nuovi immigrati di prima e seconda generazione. Per tutte queste persone la cultura è uno strumento evidente di miglioramento della qualità della vita. Bisogna pensare oggi al contributo che la biblioteca potrà dare loro e in quale forma potrà avvenire. Quando un’impresa privata non anticipa la domanda e sbaglia prodotto o servizi, semplicemente fallisce. Quando un servizio pubblico è disallineato rispetto alla domanda del contesto di riferimento rimane deserto, ma è un costo per tutti e un’opportunità mancata che nel lungo periodo crea impoverimento, disgregazione sociale e conflitti. A proposito di lettori e non lettori, come pensi che le biblioteche possano migliorare l’affezione degli utenti per i loro servizi e il loro brand? Ascoltando i lettori e cercando di rispondere alle loro domande. L’autoreferenzialità rovina ogni rapporto: l’amore, d’amicizia etc. Nell’offerta culturale purtroppo ce n’è una sovrabbondanza. Le persone vogliono invece essere comprese, aiutate, accompagnate, soprattutto dalla cultura che è parte di esse: mentre un prodotto commerciale può al massimo deluderci, la cultura può farci molto più male, facendoci sentire abbandonati o addirittura orfani. L’operatore culturale ha una grande responsabilità, soprattutto quello che io chiamo “di prossimità”, come nel caso del bibliotecario. Di nuovo, a proposito di brand: le biblioteche e l’AIB stessa, cosa dovrebbero migliorare per essere competitive e attraenti? Se mi trasferisco in una paese straniero la prima cosa che faccio per ambientarmi e farmi accettare è imparare la lingua che parlano tutti gli altri. Biblioteche e AIB devono parlare una lingua conosciuta e comprensibile a tutti: questo significa avere un sito web adeguato, bibliotecari adeguati, strutture adeguate, comunicazione istituzionale adeguati. Non dico belli, l’estetica è soggettiva, ma efficaci, in grado di stabilire un dialogo. A proposito di libri e Grande Distribuzione Organizzata: secondo te, la presenza di punti di prestito/di lettura in alcuni ipermercati può servire ad ampliare il bacino di utenti del sistema biblioteca (penso a quelli che ci sono a Roma, che però sono solo punti di prestito senza uno scaffale delle ultime novità della biblioteca). Io credo che siano sperimentazioni intelligenti. Se le parole chiave che ci siamo dati prima sono: conoscenza, ascolto, dialogo; portare una biblioteca in un centro commerciale significa cercare le persone che la biblioteca non la frequentano, trovarle nei loro luoghi abituali, quelli del consumo, del commercio e oggi della loro socialità. Solo presentandosi e aprendosi, la biblioteca può adempiere al proprio ruolo istituzionale: migliorare la vita dei cittadini, del maggior numero possibile. Solo così la biblioteca può sostanziare la propria meritorietà e il contributo che può dare a tutta la collettività, non solo ai suoi utenti. fava@aib.it ","
"
https://aibnotizie.aib.it/fake-news-e-impatto-sociale-unesperienza-italiana-al-wlic-2020/,Fake news e impatto sociale: un’esperienza italiana al WLIC 2020,,AIB Notizie,,25 Gennaio 2021,,HTML,https://aibnotizie.aib.it/,,,,CC BY-SA 4.0,"  Come è noto il World Library Information Congress 2020 di IFLA non si è potuto tenere e gli organizzatori dei diversi eventi hanno  trasformato intere parti del programma in incontri digitali. Tra questi la Sezione News Media, insieme al Gruppo Digital Humanities e ai Comitati FAIFE (Freedom of Access to Information and freedom of Expression) e CLM (Copyright and other legal matters), hanno proposto una serie di  quattro eventi da remoto intitolati Fake News: impact on society programmati tra il 30 ottobre 2020 e  l’8 febbraio 2021, <https://www.ifla.org/events/past/79>  e <https://www.ifla.org/events/79>  L’offerta, curata da Ana Krahmer della Biblioteca Willis (Università Nord Texas), è rivolta esplicitamente a bibliotecari, studenti e ricercatori di discipline biblioteconomiche, ma, a nostro parere, sembra molto utile  anche per chi si occupa di media e di formazione in generale. Ogni incontro di sessanta minuti prevede l’intervento di due relatori che propongono una breve presentazione della ricerca o dell’iniziativa sviluppata  e rispondono a domande e commenti dei partecipanti. E’ possibile iscriversi gratuitamente ad ogni singolo incontro e seguirne la video registrazione, qualche giorno dopo, alla pagina IFLA, Sezione News Media, <https://www.ifla.org/events/past/79>. L’evento di cui vogliamo parlare, realizzato il 18 novembre 2020, ha visto l’illustrazione di un’ esperienza italiana. Chi scrive ha presentato un report  intitolato, Handle with double care. Memorial sites, teens, libraries and Wikipedia, dedicato a raccontare una specifica esperienza svoltasi  tra dicembre 2019 e maggio 2020 con studenti di una scuola superiore di Carpi (Modena)[1] . Di questa attività, realizzata assieme a Tommaso Paiano (Bibliotecario, Opera coop.), Marika Losi (Fondazione ex-Campo Fossoli) e Rossella Torelli (Insegnante Liceo M. Fanti, Carpi – Modena),  preme evidenziare alcune specificità che pensiamo possano essere utili in particolare per chi lavora con le scuole superiori. La prima parte del corso è stata incentrata sulle coordinate di base della Information Literacy, sono poi stati affrontati il tema del copyright, delle fonti secondarie, della valutazione dell’attendibilità fino ad approdare al mondo di Wikipedia, con alcuni laboratori realizzati in biblioteca. Dopo un’introduzione sul mondo Wiki e sulle sue regole, i ragazzi, organizzati in coppie, hanno iniziato a lavorare per l’integrazione di voci già presenti o per la creazione di nuove voci. Coloro che hanno assunto il ruolo di “redattori” si sono cimentati in prove di scrittura o di revisione di voci dell’enciclopedia, gli “esploratori” hanno cercato e controllato i link di collegamento tra una voce e l’altra, gli “illustratori” hanno provveduto ad integrare l’apparato iconografico di alcune voci dell’enciclopedia, verificando le didascalie e controllando le singole immagini. Il lavoro concreto non è andato oltre l’ambiente di prova e con esiti  differenziati, ma, a nostro parere, l’interesse particolare di questa esperienza, più che nei risultati immediati[2],sta in alcune considerazioni che possono trarsi.  Preliminarmente occorre dire che l’obiettivo  che ci eravamo dati, la produzione o l’integrazione di voci di Wikipedia, era piuttosto complesso da raggiungere per ragazzi di 16 anni che a volte hanno difficoltà a leggere, sintetizzare e a scrivere. E’ stato poi interessante rilevare che i ragazzi del laboratorio abbiano considerato il mondo dell’informazione come una rete bi-dimensionale fatta di punti, confermando quindi la difficoltà a muoversi tra fonti di prima, seconda o terza mano e a valutare l’attendibilità delle stesse. Inoltre, la tendenza a fare tutto in fretta si è scontrata con la necessità di approfondire, controllare, stare concentrati, lavorare con precisione. Queste evidenze  confermano come sia importante che gli insegnanti per primi padroneggino i fondamenti e le tecniche dell’Information Literacy e, anche per questo, tra dicembre 2020 e gennaio 2021, la Fondazione ex-Campo Fossoli ha proposto un corso per insegnanti dal titolo Educazione alla cittadinanza digitale: fonti informative, metodologie di ricerca e apprendimento collaborativo online[3] con la produzione di numerosi progetti per le scuole. Si è inoltre notata l’importanza,  in un progetto di sapere condiviso,  dello “sconfinamento” disciplinare e  come la natura dell’attività, non facoltativa ma completamente integrata nelle attività curriculari, abbia contribuito a mantenere un impegno costante nei ragazzi. Dal punto di vista professionale si può dire che abbiamo contribuito all’obiettivo di valorizzazione del patrimonio della biblioteca della Fondazione ex-Campo Fossoli e della Biblioteca comunale Loria[4], aiutato i ragazzi ad avere una maggiore dimestichezza con strumenti come cataloghi e banche dati, e, in alcuni casi, a realizzare una bibliografia. Ed è interessante il fatto che la collaborazione tra docenti, bibliotecari, esperti e wikipediani abbia permesso di tenere assieme tre dimensioni che a nostro parere danno respiro alla professione oggi[5] : la dimensione socio-educativa, concretizzata nel diffondere principi e tecniche di Information literacy, tradizionale e digitale;la dimensione socio-culturale, cioè la costruzione e la gestione collettiva (peer to peer) di un progetto complesso;la dimensione etica e sociale, concretizzata dalla realizzazione di beni comuni informativi su temi controversi e delicati. Nell’insieme il corso è stato dunque  un’occasione importante  di affrontare alcuni aspetti delicati della professione, rinnovando il confronto sui nostri valori etici, in una dimensione di lavoro e di interazione molto piacevole, stante l’entusiasmo dei ragazzi partecipanti. Enrica Manenti, bibliotecaria e archivista  [1]https://it.wikipedia.org/wiki/Progetto:Coordinamento/Scuole/Fossoli_Camp_Foundation> [2] Nell’estate del 2020 Losi, Manenti e Paiano hanno rivisto il lavoro svolto  dagli studenti per rendere pubblicabili almeno alcune voci, tra cui  “I nomi di Fossoli 1942-1944” <https://it.wikipedia.org/wiki/I_nomi_di_Fossoli_1942-1944> , “Ada Michlstaedter Marchesini” <https://it.wikipedia.org/wiki/Ada_Michlstaedter_Marchesini>, “Lettere di condannati a morte della resistenza europea” <https://it.wikipedia.org/wiki/Lettere_di_condannati_a_morte_della_Resistenza_europea> [3] Più informazioni si trovano al sito della Fondazione ex-campo Fossoli nell’area dedicata all’attività didattica dell’ a.s. 2020-2021 <http://www.centrostudifossoli.org/PDF1/Proposte_didattiche_2020-21_Fondazione_Fossoli.pdf > [4] In forza di questo approccio il progetto ha vinto uno dei premi messi in palio dall’Istituto per i Beni culturali della Regione Emilia-Romagna nell’ambito della iniziativa “Io amo i beni culturali” [5] Queste considerazioni sono frutto di conversazioni con Tommaso Paiano in cui, oltre a mettere a punto l’organizzazione del corso, si è discusso di come queste iniziative possano dare un contributo alla professione bibliotecaria oggi. ","
"
https://aibnotizie.aib.it/aib-veneto-fare-rete/,Fare Rete: reti di collaborazione in Veneto,,AIB Notizie,,1 Marzo 2016,,HTML,https://aibnotizie.aib.it/,,,,CC BY-SA 4.0," La Regione del Veneto negli anni ha sostenuto la realtà bibliotecaria veneta, anche incentivando la nascita e l’attività di Sistemi Bibliotecari Provinciali, che potessero fornire alle biblioteche assistenza e servizi di qualità, realizzando significativi risparmi di scala e permettendo il raggiungimento di standard di efficacia altrimenti impossibili per le singole biblioteche (si veda la Legge regionale n. 11 del 13 aprile 2001 cd. Legge delega in attuazione del D. Lgs. 112/98). Nel 2015 è iniziato il processo di attuazione della Legge 56/2014, la cosiddetta legge Delrio, che prevede il riordino delle funzioni fondamentali e non fondamentali in capo alle Province; tra queste ultime vi sono anche quelle relative alle biblioteche e ai Sistemi Bibliotecari. In un primo tempo tali funzioni erano tornate nella titolarità della Regione: non trasferirle di nuovo alle Province avrebbe significato mettere a rischio l’esistenza stessa dei Sistemi Bibliotecari Provinciali e dei numerosi servizi da essi erogati, che hanno sostenuto e fatto crescere il servizio bibliotecario nel Veneto negli ultimi trent’anni. É innegabile infatti che se oggi nel Veneto si possono contare 589 biblioteche, praticamente una per ogni comune, con oltre 6 milioni e mezzo di accessi l’anno, una dotazione di 10 milioni di volumi, 6 milioni di prestiti annui e una moltitudine di altri servizi e attività messi a disposizione dei cittadini, lo si deve in buona parte all’attività dei Sistemi Bibliotecari. Per sensibilizzare la parte politica sull’importanza di non disperdere il grande lavoro svolto e le competenze acquisite negli anni, la Sezione Veneto dell’AIB, in collaborazione con tutti i Sistemi Bibliotecari Provinciali, ad aprile 2015 ha rivolto un appello ai candidati alle elezioni amministrative regionali che si sarebbero svolte nel maggio seguente, chiamando a sottoscriverlo singoli bibliotecari, istituzioni bibliotecarie e amministratori. Le adesioni, l’entusiasmo e le sinergie nate da questa iniziativa hanno portato, il 20 maggio 2015, all’organizzazione di un incontro pubblico ad Abano, cui sono stati invitati tutti i candidati a Presidente della Regione del Veneto e i bibliotecari della nostra regione. La numerosa platea presente, composta da più di cento bibliotecari, amministratori, lettori professionisti, provenienti da ogni parte della regione, si è confrontata con i rappresentanti di tutte le liste di candidati alle elezioni amministrative regionali. Gli ospiti politici hanno concordato all’unanimità sul valore delle biblioteche e dei Sistemi Bibliotecari del Veneto, definiti come un presidio sociale, educativo, democratico. Tutti hanno dichiarato che, una volta eletti, si sarebbero adoperati perché nelle commissioni consiliari competenti venisse opportunamente affrontata con urgenza  la questione. L’incontro di Abano, durante il quale si sono succeduti anche interventi di coordinatori di Sistemi Bibliotecari e testimonianze di lettori professionisti e di rappresentati di importanti fondazioni venete, si è chiuso dandosi appuntamento dopo sei mesi, una volta costituito il nuovo Consiglio Regionale, per fare il punto della situazione con gli interlocutori di tutte le parti politiche. Nel frattempo l’AIB Veneto, ha esercitato tutte le pressioni possibili sui politici candidati e su quelli neoeletti, affinché il futuro dei Sistemi Bibliotecari Provinciali rimanesse saldamente all’ordine del giorno e avesse, da parte loro, la dovuta attenzione. Ad ottobre 2015 la Regione del Veneto ha riconfermato tutti i servizi non fondamentali gestiti in passato dalle Province e ne ha assorbito parte del  personale, salvando di fatto l’esistenza dei Sistemi Bibliotecari, anche se, in quel momento, non vi era ancora chiarezza su quali sarebbero state le risorse a disposizione (Legge regionale 29 ottobre 2015, n. 19). L’attività di rappresentanza dei bibliotecari e delle biblioteche esercitata dall’AIB Veneto ha senza dubbio influito sull’operato della Regione e ha sortito un ulteriore risultato: per la prima volta in assoluto la Presidente, Angela Munari, è stata convocata alle audizioni della Terza commissione consiliare, in vista della discussione del bilancio di previsione per il 2016, avvenuta di lì a breve in Consiglio Regionale. FARERETE. Locandina Lunedì 8 febbraio 2016 è stato rispettato l’impegno preso durante il dibattito pubblico di Abano: si è svolto a Treviso il Convegno Fare Rete. Reti di conoscenza, reti di cooperazione, organizzato dall’AIB Sezione del Veneto, in collaborazione con la Fondazione Benetton Studi Ricerche, il Coordinamento Lettori Professionisti Leggere per Leggere, il Consorzio Biblioteche Padovane Associate, il Sistema Bibliotecario Provinciale di Rovigo, le Biblioteche Bellunesi e il Polo Bibliomarca. La giornata aveva lo scopo di approfondire il concetto di rete, declinandolo sia dal punto di vista politico che culturale rispetto al sistema biblioteca. Al convegno hanno partecipato oltre 150 tra bibliotecari, librai, amministratori locali, segno tangibile di un forte interesse degli operatori per la tematica proposta. Durante la mattina si sono susseguiti interventi politici e tecnici, mentre nel pomeriggio è stato possibile partecipare a tre diversi workshop, dal taglio più operativo. Per la parte politica hanno partecipato il Vice Presidente della Regione del Veneto Gianluca Forcolin e l’Assessore regionale al Territorio, Cultura e Sicurezza, Cristiano Corazzari. Entrambi hanno presentato la difficile situazione economica e di bilancio regionale, che ha portato a stanziare risorse molto limitate per questo settore per il 2016. Nello stesso tempo, però, è stato unanime l’elogio dell’attività delle reti bibliotecarie e del Polo Regionale SBN Veneto e la disponibilità al confronto con i bibliotecari veneti per trovare soluzioni all’attuale stato di difficoltà. E’ stata poi la volta di Marco Tamaro, Direttore della Fondazione Benetton Studi Ricerche, che ha sottolineato come, anche nei momenti di crisi, sia necessario investire nella cultura, magari lavorando in sinergia tra pubblico e privato. Ha concluso la prima parte della mattinata l’intervento di Enrica Manenti, Presidente nazionale AIB, che ha evidenziato il ruolo dell’Associazione come rete di professionisti, dove trovare l’informazione, la formazione e il sostegno necessari, ma che agisca anche interlocutore collettivo nei confronti del mondo della politica e dell’economia. Convegno FARERETE. Uno dei workshop pomeridiani La seconda parte della mattinata ha visto l’intervento di Enzo Rullani, dell’Università Ca’ Foscari, che ha evidenziato il ruolo delle reti (anche bibliotecarie) nella creazione della conoscenza, che trasmessa ad altre reti (ad esempio quella industriale) e replicata più volte, genera valore aggiunto, in un circolo virtuoso nel quale i bibliotecari, gestori delle proprie reti, possono giocare un ruolo di rilievo. Con la sua relazione Laura Ballestra (Biblioteca LIUC Università Cattaneo), rappresentante AIB nella Coalizione nazionale sulle competenze digitali dell’Agenzia Italiana per l’Italia Digitale, ha sottolineando il ruolo educativo riconosciuto alle biblioteche, soprattutto quelle di pubblica lettura, nell’accrescere la competenza digitale ma soprattutto nell’essere luoghi ideali di apprendimento e di sviluppo della competenza informativa (information literacy), considerata un diritto di base indispensabile per partecipare attivamente e con spirito critico della società dell’informazione. Gianni Stefanini, Direttore del Consorzio Sistema Bibliotecario Nord Ovest, è intervenuto ricordando come la nascita dei sistemi bibliotecari abbia rappresentato la risposta all’inadeguatezza della singola biblioteca a soddisfare i bisogni informativi degli utenti. La rete e la sua capacità di relazionarsi alle altre reti, ma anche ai diversi soggetti del territorio, diviene quindi laboratorio per la progettazione della nuova biblioteca, secondo una logica per cui la singola unità di servizio mantiene e fortifica il suo legame con il territorio ma lo connette e lo fa sentire parte di una comunità più ampia. Ha concluso la mattinata l’intervento di Pino De Sario, dell’Università di Pisa, che ha parlato della facilitazione della complessità. E’ possibile affrontare la complessità nei contesti organizzativi e anche nelle reti bibliotecarie, attraverso il modello di facilitazione esperta (face-model), con la coordinazione di persone e attività, coinvolgendo gli attori dei processi, mediando le differenze, facendo emergere negatività e irrazionalità e mutandole in costruttività. Il bilancio del convegno è stato più che positivo. Oltre al tema della rete, quanto mai attuale e apprezzato dagli intervenuti, va sottolineato che, per la prima volta in assoluto, hanno partecipato esponenti di spicco della politica regionale, segno inequivocabile di interesse verso il mondo delle biblioteche venete. La sfida ora è quella di trasformare in prassi quotidiana gli stimoli ricevuti e di concretizzare l’offerta del Vicepresidente e dell’Assessore alla Cultura della Regione del Veneto, rispetto all’apertura di tavoli di confronto sui problemi del mondo bibliotecario veneto, primo passo per la loro possibile soluzione. Il lavoro messo in atto fin qui dall’AIB Veneto ha comunque già ottenuto un primo successo: il Consiglio Regionale, a differenza delle previsioni iniziali che vedevano pari quasi a zero l’investimento per la cultura e in particolare per le biblioteche, ha inserito in bilancio un significato aumento di tale stanziamento, di cui circa un quarto specificatamente a disposizione dei Sistemi Bibliotecari. E’ chiaro come questo sia solo un primo passo e che deve continuare l’impegno per mantenere alta l’attenzione e la considerazione nei confronti del mondo delle biblioteche e dei servizi che esse erogano. Ma questa esperienza ha dimostrato soprattutto, in modo evidente, come la collaborazione e il coinvolgimento del maggior numero di soggetti possibile, sia l’unico modo di arrivare a partecipare e ad essere considerati nelle sedi dove si definiscono le strategie di politica culturale.    Comitato esecutivo regionale AIB Veneto – veneto(at)aib.it ","
"
https://aibnotizie.aib.it/fase-2-e-fase-3-nelle-biblioteche-alcune-considerazioni/,Fase 2 e Fase 3 nelle biblioteche: alcune considerazioni,,AIB Notizie,,23 Aprile 2020,,HTML,https://aibnotizie.aib.it/,,,,CC BY-SA 4.0," Alcune considerazioni di Rachele Arena sulla “fase 2”  sulla “fase 3” nelle biblioteche. Nella prima viene analizzato, anche dal punto di vista normativo,  lo scenario in cui ci muoviamo. La fase 1 dell’emergenza Covid-19 nelle biblioteche accademiche italiane è stata affrontata ricorrendo al lavoro agile (o “smart working”). La prestazione lavorativa in modalità di lavoro agile è stata equiparata alla prestazione di lavoro in modalità ordinaria e questa misura potrebbe essere obbligatoria anche dopo la fase 1 previa l’adozione di tutte le misure di sicurezza necessarie per bibliotecari, utenti e luoghi di lavoro. L’obiettivo è ridurre il rischio del contagio fino alla disponibilità di un vaccino e di farmaci e terapie acclarati dall’OMS. Il lavoro agile è disciplinato dalla Legge 22 maggio 2017 n. 81, artt. 18-23. E’ una modalità di esecuzione del rapporto di lavoro subordinato stabilita mediante accordo tra le parti, anche con forme di organizzazione per fasi, cicli e obiettivi. La postazione di lavoro può essere costituita non solo da un pc ma anche da tablet o smartphone. Il lavoro agile è applicabile sia per il settore privato che pubblico; non prevede precisi vincoli di orario o di lavoro; la prestazione lavorativa può essere eseguita in parte all’interno dei locali aziendali e in parte all’esterno entro i limiti di durata massima di lavoro giornaliero e settimanale derivanti dalla legge e dalla contrattazione collettiva. In realtà il Consiglio dei Ministri con il decreto del 1 marzo 2020 ha esteso tale possibilità a ogni rapporto di lavoro subordinato in tutto il territorio nazionale e per tutta la durata dell’emergenza “anche in assenza degli accordi individuali previsti”. Nella fase 1 per ridurre ulteriormente il rischio si è autorizzata anche l’assenza di rotazione in presenza dei lavoratori durante la settimana lavorativa. In linea generale il lavoro agile permette una migliore conciliazione tra vita lavorativa e professionale. E’ un modello di lavoro che utilizza molto la tecnologia nei vari procedimenti di lavoro (internet, smartphone, piattaforme digitali, social network  ecc.). E’ strettamente correlato al telelavoro e da alcuni potrebbe essere considerato addirittura una naturale evoluzione del lavoro. Mentre il telelavoro viene utilizzato esclusivamente  per spostare il lavoro a casa il lavoro agile ha una maggiore flessibilità e consente al lavoratore, pur garantendo la reperibilità, di organizzare meglio il proprio tempo. Analizziamo l’applicazione della misura in ambito accademico per l’emergenza Covid-19. Tra i vantaggi c’è sicuramente una maggiore libertà nell’organizzazione del lavoro da parte del  lavoratore e un risparmio delle spese di trasporto per recarsi presso la sede ordinaria di lavoro, punto di forza questo anche per ridurre i rischi dell’uso dei mezzi pubblici per le lunghe percorrenze durante l’emergenza sanitaria in corso.  Tra gli inconvenienti ci sono il rischio di una invasione del lavoro nella vita personale del lavoratore e un isolamento determinato dal mancato contatto con i colleghi se non quello virtuale. C’è un risparmio per l’azienda che però si traduce in alcune spese per il lavoratore (es.: costo delle forniture di rete internet e/o di corrente elettrica) oltre che di usura degli strumenti informatici propri: in alcuni casi infatti gli strumenti informatici non vengono forniti dal datore di lavoro ma sono i lavoratori stessi a mettere a disposizione quelli propri (il proprio pc o il proprio smartphone ad es.) autocertificando di avere la disponibilità di una interconnessione stabile e/o garantendo la comunicazione e lo scambio di dati in tempo reale. Questo è tuttavia un onere sopportabile, sempre che si abbia a casa la disponibilità di un pc, di un tablet o di uno smartphone, considerato che la tutela della salute è un diritto fondamentale dell’individuo e un interesse della collettività sancito della nostra Costituzione (art. 32 Cost.), un bene primario da tutelare sempre ma soprattutto in periodi di pandemia.  Il lavoratore non è tenuto a garantire la disponibilità e l’uso di stampanti e scanner propri durante la prestazione di lavoro agile: questo vuol dire che tutti i procedimenti di lavoro gestibili da remoto da una biblioteca accademica possono essere solo quelli che non richiedono scansioni o stampe tenuto conto che in caso contrario le spese di materiale di cancelleria (carta) e di toner (per le stampe) sarebbero state un ulteriore onere per il lavoratore. Esclusi quindi quei servizi e procedure che richiedono la disponibilità fisica del libro cartaceo e che richiedono stampe e scansioni tutto il resto può essere tranquillamente gestito da remoto. Nei prossimi giorni analizzeremo i principali servizi e attività di un bibliotecario in una biblioteca accademica in lavoro agile per capire come possono essere gestiti.  Rachele Arena rache2017@libero.it ","
 Biblioteche, COVID 19, Fase 2, Fase 3 "
https://aibnotizie.aib.it/fase-2-e-fase-3-nelle-biblioteche-finale/,Fase 2 e fase 3 nelle biblioteche: finale,,AIB Notizie,,25 Aprile 2020,,HTML,https://aibnotizie.aib.it/,,,,CC BY-SA 4.0," Pubblichiamo l’ultimo contributo di Rachele Arena sull’emergenza COVID 19  nelle biblioteche. A partire dalla fase 2 della gestione dell’emergenza nelle biblioteche accademiche è prioritario predisporre tutte le adeguate misure di prevenzione dei rischi per lo staff e per gli utenti e tutti i dispositivi di protezione. Nello specifico i rischi riguardano:  presenza di più persone negli spazi comuni della biblioteca (sala consultazione e per alcune biblioteche aule studio);rischio del non rispetto delle distanze di sicurezza (almeno 1 metro tra le persone sane); rischio nel maneggiare materiali di vario tipo che possono essere contaminati. Libri, plichi, moduli, tavoli, pc, tastiere, stampanti e qualsiasi oggetto presente in biblioteca possono diventare veicolo di contagio se le mani vengono portate alle mucose: occhi, naso, bocca. Una delle criticità più evidenti nelle biblioteche accademiche (e non solo accademiche!) è il numero esiguo di personale ma la vigilanza costante sull’applicazione delle norme di sicurezza e delle norme igieniche anti-Covid-19 appare fondamentale. La soluzione potrebbe essere la presenza in biblioteca di una unità di personale addetto alla vigilanza che abbia una adeguata formazione e competenza nel controllo rigido delle norme anti-Covid-19. Le misure anti-Covid potrebbero essere suddivise in tre macro-aree: DISPOSITIVI DI PROTEZIONE E MISURE PER LA SICUREZZA ANTI-COVID-19 Controlli con termo scanner ai tornelli di ingresso della sede universitaria; Nei giorni di apertura della biblioteca sanificazione costante degli ambienti almeno 1 volta al giorno effettuata da un’azienda certificata per tale attività e iscritta a un elenco speciale presso la Camera di commercio competente che attesta il rispetto dei requisiti stabiliti dalla legge 82/94, attuata con DM 274/97; Aerazione frequente dei locali. Gli impianti di ventilazione, ove presenti, devono essere monitorati e mantenuti sistematicamente in perfetto esercizio e occorre curare la pulizia costante dei filtri degli impianti di condizionamento;Pulizia frequente delle superfici con disinfettanti a base di alcool o cloro;Barriere parafiato in metacrilato trasparente all’ingresso della biblioteca, sui tavoli di consultazione e sulle scrivanie del personale addetto al front-office. Esse, disponibili in varie misure, impediscono “scambi” indesiderati riducendo il rischio di contagio;Obbligo di utilizzo di mascherine di protezione “omologate” sia per il personale che per l’utenza tutta. Per il personale potrebbe essere utile l’uso di visiere di protezione in PVC anti-appannamento che si puliscono con alcol;All’ingresso della biblioteca è utile la presenza di distributori di soluzioni igienizzanti per le mani che gli utenti dovranno usare prima di entrare;Lo staff e gli utenti dovrebbero usare guanti monouso per maneggiare i libri o altri materiali da consultare o restituiti dopo il prestito. Per gli utenti per i quali non è possibile conoscere con certezza le condizioni di salute si potrebbero adottare misure straordinarie mettendo i volumi usati da parte per un periodo di 72 ore (3 giorni), meglio se in un luogo ben aerato, e rendendoli non disponibili alla consultazione e al prestito per lo stesso periodo di tempo. Si potrebbe prevedere anche la fornitura di spray disinfettante per le copertine dei libri che rientrano dal prestito o di quelli donati o per le nuove acquisizioni facendo attenzione a non rovinarli e per gli imballaggi;All’interno della biblioteca obbligo di lavare spesso le mani con il sapone o usare frequentemente un gel igienizzante mani e non toccarsi mai occhi, naso e bocca con mani non pulite che potrebbero essere contaminate. La presenza dei dispositivi di protezione e l’adozione delle misure di sicurezza sopra riportate dovrebbe essere senza dubbio propedeutica alla fase di ripresa del lavoro in biblioteca. BUONE PRATICHE E COMPORTAMENTI DI BIBLIOTECARI E DI UTENTI  Disporre la chiusura al pubblico di aule studio (ove presenti) e sale di consultazione fino alla fine dell’emergenza;Autorizzare con accesso contingentato  ingressi in biblioteca previo appuntamento via mail per le ricerche bibliografiche, per i prestiti e per il materiale cartaceo da fotocopiare;Mantenere l’accesso contingentato anche dello staff e assicurare che le postazioni di lavoro occupate siano distanti almeno un metro l’una dall’altra;Prima di entrare in biblioteca l’utente deve compilare un’autocertificazione in cui dichiara di non essere stato mai positivo al Covid-19 e segnala eventuali casi positivi al Covid-19 nella propria famiglia di riferimento per adottare in biblioteca tutte le precauzioni del caso. La veridicità di tale auto-certificazione dovrebbe essere sottoposta a controllo da parte delle autorità di vigilanza preposte allo scopo di accertare eventuali false dichiarazioni ed applicare multe e/o sanzioni penali;L’utente puo’ maneggiare i libri della biblioteca solo se ha mani pulite e disinfettate o usa guanti; non deve bagnarsi le dita con la saliva per voltare le pagine; non può tossire o starnutire sui libri ma se starnutisce o tossisce dovrà coprirsi bocca e naso col gomito;Il bibliotecario deve curare il reference anti-Covid-19 con avvisi in biblioteca e sul web relativi alle prescrizioni e a comportamenti anti-Covid-19 da seguire e deve controllare costantemente la presenza dei dispositivi di protezione utili per personale ed utenti facendo tutte le opportune segnalazioni agli Uffici competenti. PROCEDURE DI LAVORO FINO ALLA FINE DELL’EMERGENZA Il bibliotecario deve dialogare costantemente con le case editrici per verificare l’eventuale disponibilità anche in formato digitale di volumi che risultano segnalati dai docenti per la didattica e per la ricerca per metterli in consultazione in formato digitale. Occorre semplificare ulteriormente le procedure amministrative nella fase di emergenza ed individuare i provvedimenti urgenti e indifferibili da porre in essere.  La pandemia del Coronavirus  ha fatto emergere la necessità di comportamenti più responsabili  per la nostra salute e per la sicurezza in biblioteca che sono destinati a durare anche oltre l’emergenza  stessa e ci ha fatto sperimentare nuovi modelli organizzativi di lavoro.   Sta al bibliotecario con la sua professionalità saper cogliere in futuro le opportunità e potenziare quegli  aspetti che possono tradursi in veri e propri punti di forza a tutela della salute e della sicurezza in  biblioteca e a vantaggio del servizio bibliotecario da erogare e degli utenti.   Rachele Arena  rache2017@libero.it   ","
 Biblioteche, COVID 19, Fase 2, Fase 3 "
https://aibnotizie.aib.it/fine-e-inizio-2/,Fine e inizio,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," Il 2013 si è concluso con una serie di importanti novità: il nuovo regolamento di iscrizione dell’AIB, approvato dall’assemblea del 29 novembre; la consultazione pubblica dell’UNI (aperta fino al 20 gennaio) per definire i requisiti di qualificazione della figura professionale del bibliotecario, in conformità al quadro europeo (EQF); la previsione di sgravi fiscali per chi acquista libri; il bando MIBACT per la selezione di 500 giovani tirocinanti (che ha provocato molte più proteste che consensi, oltre che la presa di posizione di AIB e MAB); le proposte per la riforma del MIBACT; il piano per la lettura; la partecipazione dell’AIB al tavolo di lavoro dell’Agenda digitale italiana; le proposte per il nuovo Servizio Bibliotecario Nazionale; l’adesione alla campagna The right to e-read e, a fine anno, il rapporto Istat sulla lettura con la conferma che sono gli adulti a non leggere. Il rapporto Istat deve far riflettere, e poi agire. Far crescere la lettura è un problema antico, ma l’ignoranza (compreso l’analfabetismo funzionale) è un male a cui non possiamo rassegnarci. Forse rinunciando a un’ennesima campagna pubblicitaria sulla bellezza della lettura e destinando la somma a un investimento tecnologico (magari con l’appoggio del mondo editoriale), si potrebbe fornire alle biblioteche pubbliche e scolastiche almeno un lettore di ebook, permettendo ai non lettori e ai meno avvezzi all’uso delle tecnologie (bibliotecari inclusi) un’occasione di toccare con mano ciò di cui sentono solo parlare. L’esperienza insegna. L’anno che si è da poco concluso apre nuove strade, probabilmente nuove difficoltà e anche nuove prospettive. Sicuramente il dibattito di queste ultime settimane ha rivelato la possibilità di partecipazione e l’interesse – a volte la preoccupazione – per un futuro da costruire. Cambiato il calendario, ecco arrivare la Web Dewey (sviluppata da AIB e BNCF), mentre si inaugura il percorso per la creazione del sistema di formazione a distanza dell’AIB… e tra i numerosi appuntamenti e impegni non ci dimentichiamo che in primavera si svolgeranno le elezioni per il rinnovo delle cariche, mentre in agosto IFLA ci attende a Lione. Molto lavoro per tutta l’associazione (non solo per chi riveste incarichi), impegnata in un passaggio cruciale verso la professionalizzazione mentre l’opinione politica, ma anche quella pubblica, stenta ancora a riconoscere la necessità e l’utilità di avere bibliotecari preparati e consapevoli per lo sviluppo del Paese, affidandosi invece a gare al ribasso che provocano solo effetti nocivi, e continuando a costruire costose e ingestibili biblioteche-cattedrali nel deserto o in altri luoghi inadatti. Ma non ci demoralizziamo. I tempi cambiano, le cose cambiano, le professioni cambiano … e ci sono nuove sfide che ci attendono. Spero che non ci mancherà la voglia di fare, e di fare bene. Con questo editoriale termina il mio incarico alla guida di AIB notizie, devo un ringraziamento a chi mi ha dato fiducia e a chi ha collaborato in questi quattro anni, dalla redazione agli autori. Riprendendo il saluto del mio predecessore Vittorio Ponzani, credo che Monica Rossi farà un ottimo lavoro per rendere AIB notizie sempre di più uno strumento di comunicazione efficace e di promozione per l’Associazione e un luogo di advocacy per le biblioteche italiane. Ad maiora! deveris@aib.it ","
"
https://aibnotizie.aib.it/1365-2/,Fiocco azzurro,,AIB Notizie,,3 Gennaio 2018,,HTML,https://aibnotizie.aib.it/,,,,CC BY-SA 4.0,  E’ nato Dario! Tanti cari auguri ad Agnese e Andrea da “AIB Notizie”!    ,"
"
https://aibnotizie.aib.it/flashbook/,Flashbook-letture a ciel sereno. Un luglio di flash mob per i più piccoli,,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," Flashbook è un’iniziativa che prende ispirazione dai flash mob, quelle suggestive improvvisate di gruppi di persone, che spontaneamente si prestano ad organizzare manifestazioni lampo in luoghi pubblici, con finalità diverse ma che spesso danno vita a performance sorprendenti. Come per i flash mob, l’adesione e la diffusione anche per Flashbook passa principalmente dalla rete, in modo speciale attraverso il social network Facebook. Il progetto nasce nel 2012 dall’intuizione di Renata Guizzetti, mamma con la passione della lettura e il desiderio di trasmettere quest’amore ai più piccoli. In partenza l’idea era quella di organizzare letture ad alta voce per bambini, con e per l’associazione MaMi, l’associazione di mamme milanesi che ha contribuito a fondare. Insieme a Federica Pizzi di Libri e Marmellata e Angela Articoni di Letteratura per l’infanzia, due gruppi Facebook nati per condividere la passione per la letteratura per l’infanzia e le notizie intorno ad essa, l’iniziativa ha preso forma ed è cresciuta estendendosi a tutto il territorio nazionale. In concreto, lettori volontari aderiscono al progetto, organizzando, nel mese di luglio, letture ad alta voce per bambini, in luoghi e orari a loro discrezione, attenendosi alle proposte di lettura in programma per il giorno scelto. Flashbook, infatti, offre a questi lettori una selezione bibliografica (che quest’anno prevedeva quattro titoli diversi per ogni giorno del mese) da cui attingere, con la convinzione che l’amore per la lettura passi anche dall’incontro con i libri giusti. Inoltre al lettore veniva assicurata pubblicità al suo evento attraverso diversi canali di comunicazione. Aderire è molto semplice. Il lettore, una volta decisi il giorno, il luogo, l’orario della lettura e il libro, o i libri, da leggere, comunica queste informazioni al comitato organizzativo, che si occupa di darne notizia, lasciando la libertà anche al lettore volontario di diffondere informazioni sull’appuntamento con i propri mezzi. Negli incontri organizzati i luoghi raggiunti sono stati i più diversi: cortili, piscine, asili, centri estivi, biblioteche, negozi di giocattoli, librerie, ludoteche, parchi, stabilimenti balneari, piazze e bar. Spesso alle letture dei libri, sia quelli in bibliografia sia quelli portati in aggiunta dal lettore, si sono collegate altre attività ispirate alle storie lette. Grazie alla fantasia dei volontari e alla collaborazione dei genitori, si sono creati dei veri e propri eventi che hanno visto i bambini coinvolti in drammatizzazioni, lavori manuali, mascheramenti e merende a tema. Nell’edizione di quest’anno sono state pensate anche delle giornate in cui le letture avessero un filo conduttore: c’è stata quella dei cappuccetti di tutti i colori, quella dedicata ai libri che parlano di libri e quella dedicata alle cacche, tema sempre molto gradito dai più giovani. Anche alcune case editrici hanno apprezzato l’iniziativa e si sono adoperate sostenendo la pubblicità del progetto e donando libri, che Flashbook a sua volta ha potuto offrire ai partecipanti attraverso estrazioni a sorte, anche per ringraziare i lettori della loro disponibilità. In veste di lettrice volontaria di Flashbook, posso testimoniare la bontà dell’iniziativa. I bei libri scelti, la lettura vissuta in modo libero e leggero, le ore di divertimento passate insieme hanno lasciato il segno. Queste letture hanno contribuito ad offrire un’esperienza positiva collegata ai libri e in alcuni casi hanno avuto un seguito, non solo privato: alcuni gruppi hanno organizzato letture autogestite oltre il mese di luglio o hanno coinvolto le istituzioni locali per pianificare manifestazioni simili. La qualità del progetto e i motivi del successo, secondo chi scrive, ruotano intorno alla semplicità, alla risonanza e alla gratuità. Innanzitutto, nel paese della burocrazia, che spesso attanaglia anche chi vuole fare del bene, l’adesione all’iniziativa è facile e veloce: non bisogna compilare nessun modulo! Inoltre non è necessario avere competenze specifiche. Come giustamente amano ricordare le “mamme” di Flashbook, il bello di queste letture è che nascono dal basso. Chiunque può cimentarsi nella lettura e nell’animazione di una storia, e in effetti tra i volontari troviamo genitori, insegnanti, bibliotecari, librai e appassionati di libri in generale disposti a divertirsi e divertire. In secondo luogo l’uso della rete, e di Facebook in particolare, sembra essere uno dei motivi della  popolarità riscossa, sia in termini di “reclutamento” dei lettori, sia di presenze degli ascoltatori. Le testimonianze entusiaste e le belle foto pubblicate giorno dopo giorno hanno amplificato l’eco e  sviluppato un circolo virtuoso spingendo altri lettori a proporsi durante tutto il mese. Nel 2012 le letture a ciel sereno sono state oltre 150 in tutta Italia. Nel 2013 la mobilitazione ha superato le aspettative: oltre 200 lettori hanno dato vita a più di 350 letture pubbliche che hanno interessato tutte le regioni, con punte di 25 flashbook al giorno. Infine, un decisivo motivo di consenso è sicuramente dato dalla gratuità, grazie a cui molti bambini hanno potuto accedere a questi eventi di intrattenimento culturale ed avvicinarsi a libri di qualità. Un lavoro volontario che ha previsto un impegno importante, sia a monte sia in campo. Gli organizzatori hanno gestito la comunicazione, raccolto le adesioni, studiato una ricca bibliografia, predisposto materiale grafico. D’altra parte i lettori non si sono risparmiati: oltre alla magia della voce e alle loro facce buffe, hanno messo in gioco la loro creatività per incantare e sorprendere i piccoli e anche i grandi. In un momento di crisi economica e valoriale, questa volontà di donare del tempo e delle risorse, se stessi, è edificante. elisabetys@libero.it ","
"
https://aibnotizie.aib.it/fondi-antichi-e-speciali-conservare-per-valorizzare-nelle-biblioteche-delle-universita/,Fondi antichi e speciali: conservare per valorizzare nelle biblioteche delle università,,AIB Notizie,,4 Dicembre 2022,,HTML,https://aibnotizie.aib.it/,,,,CC BY-SA 4.0," Giovedì 6 ottobre 2022, presso il Dipartimento di Giurisprudenza dell’Università degli Studi Ferrara, si è tenuto il seminario Conservare per valorizzare nelle biblioteche di ateneo, incentrato su una tematica che ha incontrato l’interesse di professionisti e studenti, i quali hanno risposto con un’ampia partecipazione sia in presenza sia online. La giornata di attività è stata realizzata grazie alla collaborazione fra il Sistema Bibliotecario (SBA) dell’Ateneo ferrarese, la Sezione Emilia-Romagna dell’Associazione Italiana Biblioteche (AIB) e l’Associazione Italiana dei Conservatori e Restauratori degli Archivi e delle Biblioteche (AICRAB), enti che hanno fortemente creduto nell’importanza di confrontarsi sulla relazione simmetrica che intercorre tra valorizzazione e conservazione, declinandola in doppia chiave teorico-tecnica. Spunto per la progettazione dell’evento formativo è stato il volume Custodire e trasmettere la conoscenza. Recupero, valorizzazione e corretta conservazione del patrimonio librario, a cura di Marina Contarini e Maria Grazia Mondini, Ferrara, UnifePress, 2021 (e-book open access, DOI 10.15160/rfh2-z888) e 2022 (ed. a stampa, riveduta); in particolare l’intento è stato quello di trasformare la presentazione della pubblicazione in un’occasione tesa a portare avanti il dibattito su temi così densi di significato e di possibili applicazioni. Ad aprire i lavori le voci di Alessandra Fiocca, prorettrice alle Biblioteche dell’Università di Ferrara, che ha ricordato l’impegno dell’Ateneo nelle attività culturali volte a sostenere la Terza Missione, e di Roberta Turricchia, presidente AIB Emilia-Romagna, la quale ha messo in evidenza la necessità di far riferimento a figure professionali preparate ed aggiornate nei diversi settori afferenti ai beni culturali, considerando la complessità di tale patrimonio. In qualità di moderatore, Paolo Tinti, docente di Bibliografia e Biblioteconomia all’Università di Bologna e vicepresidente AIB Emilia-Romagna, ha introdotto la sessione della mattina condividendo con il pubblico le sollecitazioni propulsive alla base del seminario. La prima relazione, Conservazione e valorizzazione: binomio senza contraddizioni, portata da Melania Zanetti, docente di Conservazione e restauro del libro e del documento all’Università Ca’ Foscari di Venezia e presidente AICRAB, ha preso le mosse dall’articolo 29 del Codice dei Beni Culturali dedicato alla conservazione, per poi mettere in luce la necessità di una stretta collaborazione tra le differenti professionalità operanti nell’ambito dei beni culturali, con l’obiettivo di attuare strategie gestionali che leghino a doppio filo la valorizzazione e la conservazione del patrimonio. Il contributo di Cristiana Aresti, funzionaria della Soprintendenza Archivistica e Bibliografica dell’Emilia-Romagna, intitolato Le Soprintendenze statali e la tutela: procedure previste per il rilascio dell’autorizzazione al restauro dei beni archivistici e bibliografici ai sensi dell’art. 21 del Codice dei Beni Culturali, ha illustrato alcuni passaggi salienti del Codice, sottolineando l’importanza del coordinamento del Ministero della Cultura affinché le azioni messe in atto sul territorio nazionale siano omogenee. A chiudere la parte teorico-programmatica, con l’intervento Politiche pubbliche e territorio per la conservazione e la valorizzazione, Claudio Leombroni del Settore Patrimonio Culturale della Regione Emilia-Romagna ha rimarcato il bisogno di rendere fruibile e far conoscere il patrimonio culturale al più ampio pubblico possibile, affinché la collettività lo riconosca come un bene vivo e condiviso, obiettivi espressi anche nella Convenzione di Faro, ratificata in via definitiva dall’Italia nel 2020. Con l’ultimo intervento della mattina, Monica Fiore del Centro Servizi Bibliotecari dell’Università degli Studi di Perugia, nonché presidente AIB Umbria, ha anticipato il focus del workshop del pomeriggio, presentando Tra passato e futuro. «Non chi comincia ma quel che persevera». Conservazione e valorizzazione del Fondo Antico Sala del Dottorato, un grande lavoro di riorganizzazione e gestione dei fondi antichi e speciali in possesso dell’Ateneo perugino. I documenti del Novecento: un’eredità difficile da conservare ha inaugurato la seconda parte della giornata: il contributo di Valentina Zanchin del Centro APICE (Archivi della Parola, dell’Immagine e della Comunicazione Editoriale) dell’Università degli Studi di Milano ha posto in primo piano le criticità e le sfide inerenti alla conservazione dei materiali librari e documentali del XX secolo, in particolare quelle affrontate durante la propria esperienza professionale presso il Centro. A seguire, Luigi Arrigo della Fondazione San Bonaventura di Napoli è entrato nel vivo della valorizzazione del patrimonio culturale e del public engagement innovativo, condividendo La sperimentazione culturale della Fondazione San Bonaventura: escape room, mostra multimediale «Palatucci» e «Tele narranti» nel complesso monumentale San Lorenzo Maggiore. A chiudere i lavori, Anna Bernabè del Sistema Bibliotecario di Ateneo dell’Università degli Studi di Ferrara ha presentato un contributo realizzato in tandem con Marina Contarini, responsabile della Ripartizione Biblioteche dello stesso Ateneo: l’intervento, dal titolo I saperi del libro antico a stampa: collaborare per trasmettere la conoscenza, ha preso in considerazione il ruolo cruciale del patrimonio librario antico dell’Università in relazione alle funzioni dell’Ateneo, entro le missioni di Didattica, Ricerca e Terza Missione. Gli interventi della giornata hanno affrontato differenti aspetti afferenti alla conservazione e alla valorizzazione, mostrando intrecci, convergenze e crossover, oltre ad essere stati forieri di molti spunti di riflessione, tanto da incontrare il favore di relatori e astanti: l’auspicio per il prossimo futuro non può essere che quello di trovare altre occasioni di confronto e condivisione. È prevista la pubblicazione degli atti del seminario, in modalità online ad accesso aperto; per quanti fossero interessati ad approfondire e a prendere visione dei materiali già disponibili: https://sba.unife.it/it/attivita/conservare-per-valorizzare (ultimo accesso 28/11/2022). Alessia Bergamini, Comune di Cento – Biblioteca Civica Patrimonio Studi alessia.bergamini@studio.unibo.it ","
 Biblioteche dell’Università, Terza Missione "
https://aibnotizie.aib.it/formazione-paroniana/,Formazione alla “Paroniana”,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," La Biblioteca Comunale “Paroniana” di Rieti, in collaborazione con AIB Sezione Lazio e il suo Presidente Andrea Marchitelli ha organizzato tra aprile e maggio due interessanti Seminari di formazione. L’11 Aprile 2013 il Seminario ha trattato il tema “I volontari in biblioteca: una risorsa o un problema? Problematiche gestionali, limiti ed opportunità”, tema di stringente attualità, dal momento che nelle biblioteche di ente locale il fenomeno della presenza di persone che operano come volontari al posto dei bibliotecari sta assumendo dimensioni e aspetti preoccupanti. Contraddistinto dalla puntuale ed esaustiva relazione di Nerio Agostini, il seminario ha proposto un percorso di contestualizzazione delle problematiche in essere delle biblioteche, individuando modalità di gestione possibili e sostenibili, che consentano al volontario associativo di essere una risorsa territoriale da valorizzare. Il messaggio sostenuto da Antonella Ferrara (Biblioteca Civico 17 di Mortara – PV), Loredana Vaccani (Biblioteca di Busto Arsizio – VA), Roberta Ferrari e Barbara Dallasta (Multiplo Centro Cultura di Cavriago – RE) è che il ricorso al volontariato qualificato, scelta delicata per le sue complesse implicazioni e possibili conseguenze positive e negative, mai deve essere sostitutivo del bibliotecario. Al termine del dibattito con i bibliotecari presenti è stato presentato in anteprima un interessante e innovativo progetto di collaborazione interistituzionale tra la Biblioteca Comunale di Rieti e la Casa Circondariale di Rieti, per l’avvio di attività culturali all’interno del Penitenziario, nell’ambito del progetto “Biblioteca fuori di sé!” con l’ausilio del volontariato. Il 30 Maggio 2013 si è svolto il seminario “Esternalizzazione in biblioteca: problematiche gestionali, limiti ed opportunità”, di particolare attualità operativa stante le notevoli limitazioni in materia di gestione delle risorse umane che gravano ormai da qualche anno sugli Enti Locali. “Esternalizzare un servizio in biblioteca – ha ricordato il relatore – docente Nerio Agostini – o la biblioteca nel suo insieme vuol dire affidare la gestione ad un soggetto esterno che dia idonee garanzie di affidabilità e serietà mettendo a disposizione risorse professionali in possesso di adeguati requisiti. L’esternalizzazione è una scelta delicata per le sue complesse implicazioni e possibili conseguenze positive o negative che non va delegata nei suoi contenuti tecnici agli uffici amministrativi dell’Ente”. Nella mattinata il relatore ha trattato le modalità di gestione interna possibili e sostenibili in alternativa alla esternalizzazione di servizi/attività; quando, come, cosa e perché esternalizzare; l’iter di appalto e i contenuti del capitolato nonché i controlli di qualità e regolarità della fornitura. Il seminario coordinato da Lucilla Less (AIB Lazio) ha potuto usufruire dei qualificati supporti e delle esperienze maturate da parte dei relatori Raffaele De Magistris (già Comitato Esecutivo Nazionale AIB e Osservatorio Lavoro e Professione), Francesca Carnevale (Presidente AIB Molise), Gabriele De Veris (Presidente AIB Umbria), Giuliana Casartelli (Coordinatrice Sistema Bibliotecario dell’Ovest Como) grazie ai quali ai numerosi operatori del Settore intervenuti è stato proposto un percorso comprendente la contestualizzazione delle problematiche in essere nelle biblioteche attraverso la rappresentazione di buone e cattive pratiche. Al termine degli interventi dei relatori è stato illustrato l’innovativo percorso di qualificazione attuato negli ultimi tre anni dalla Biblioteca Paroniana per consentire il cambio di profilo professionale dei dipendenti comunali utilizzati nella struttura, esempio virtuoso e unico nella storia del Comune di Rieti. ggianni@comune.rieti.it ","
"
https://aibnotizie.aib.it/formazione-permanente-il-percorso-triennale-di-formazione-insegnanti-bibliotecari/,Formazione permanente: il percorso triennale di formazione insegnanti-bibliotecari,,AIB Notizie,,15 Aprile 2021,,HTML,https://aibnotizie.aib.it/,,,,CC BY-SA 4.0," Il convegno «Scuole e biblioteche verso un’unica formazione permanente», organizzato in streaming sul canale AIB di YouTube il 23 marzo 2021 dalla sezione AIB Friuli Venezia Giulia in collaborazione con l’Osservatorio Formazione AIB, è stata la prima occasione per rimarcare una nuova tipologia di aggiornamento professionale congiunto e condiviso tra categorie diverse di professionisti.Intervistati dalla presidente regionale Elisa Callegari, i relatori hanno illustrato pubblicamente il complesso cammino che dovrebbe portare al riconoscimento, da parte del MUR, dell’AIB come ente formatore certificato. Il progetto ha visto un costante impegno di Patrizia Lùperi, Co-Coordinatrice dell’Osservatorio Formazione AIB, promotrice del percorso formativo AIB,  e  dei colleghi che vi hanno collaborato sin dall’estate del 2016. Sono stati inseriti numerose edizioni dei corsi su SOFIA : nel  2017-2018, «Information Literacy nella scuola: insegnanti in azione»;  nel  2018-2019, «Information Literacy nella scuola: insegnanti in azione» e «Leggere, studiare, crescere: promuovere la lettura a scuola»; nel che, 2019-2020 « Theke di biblioteche : biblioteche scolastiche in azione». La complessità del piano progettuale e organizzativo non ha scoraggiato l’Osservatorio Formazione AIB che, grazie a una lunga tradizione nel campo della formazione, ha portato a termine con successo il percorso triennale e ha depositato così la domanda di accreditamento. L’esito positivo dell’accreditamento con il passaggio dell’AIB da ente non formale a formale renderà possibili collaborazioni con enti scolastici. Per i soci si apriranno nuovi ruoli come quello di formatori, o come quello che vede la sinergia insegnanti-bibliotecari. Matilde Fontanin, dell’Osservatorio Formazione AIB, ha descritto la sua esperienza di docente del corso svolto nel 2017 per docenti-bibliotecari «Information Literacy nella scuola: insegnanti in azione». La competenza informativa nel percorso scolastico, congiuntamente all’apprendimento permanente del bibliotecario, presuppone, in prima istanza, la consapevolezza che essa è un diritto fondamentale per tutti i cittadini. Ecco quindi, che la scuola, come luogo fisico di apprendimento, e la vita sociale extrascolastica si incontrano dando vita un “terzo spazio”, uno spazio mentale che collega la vita dello studente alla vita reale della comunità di appartenenza   e lo colloca nel futuro del mondo del lavoro. Dunque non bibliotecari versus docenti ma docenti esperti e motivati, consapevoli della necessità della formazione, da una parte e bibliotecari che organizzano l’informazione rendendola fruibile e raggiungibile dall’altra. Nell’analisi degli stili di apprendimento di Paola Monno, tutor dei corsi MUR, è il ruolo del tutor in tutto il percorso di formazione, che si manifesta affiancando emotivamente i partecipanti in tutte le tappe del corso. Il blended learning favorisce una comunità di apprendimento, in cui tutti si sentono a proprio agio e percepiscono il fatto di essere tra pari, sentendosi liberi di esprimersi mediante la condivisione di idee e di contenuti attraverso progetti condivisi. Il modello richiesto dal MUR per il riconoscimento e la certificazione dell’AIB come ente formatore è stata una scelta innovativa di Patrizia Lùperi, con il tutoraggio di Imma Murano, che ha illustrato i vari passaggi   del corso organizzato a marzo del 2019 «Leggere, studiare, crescere: promuovere la lettura a scuola», presso il Liceo “Francesco Vivona” di Roma con la docente Luisa Marquardt.  Il percorso ha evidenziato l’importanza del  bibliotecario documentalista scolastico che si muove tra informazioni digitali e costruzione di saperi. Il ruolo del libro scolastico acquisisce una valenza fortemente educativa dal momento in cui gli studenti si trasformano da veloci consumatori di contenuti in critici dell’informazione e co-costruttori di nuovi saperi, anche grazie alla guida del bibliotecario. È emerso come il mondo delle biblioteche scolastiche sia una realtà spesso ritenuta marginale. Lo sguardo di Giuseppe Bartorilla, responsabile della biblioteca pubblica per ragazzi di Rozzano nel disegno dei corsi MUR «Theke di biblioteche: biblioteche scolastiche in azione» e «Leggere, studiare, crescere: promuovere la lettura a scuola», è stato quello di collegare le potenzialità delle biblioteche pubbliche con quelle delle biblioteche scolastiche attraverso la letteratura per ragazzi.  Il bibliotecario per ragazzi è un interlocutore, un mediatore tra un oggetto fisico o digitale e la sua competenza sta nel rispondere coerentemente con i bisogni informativi. Quale formazione per la professione del bibliotecario? Quali competenze e quale piano formativo progettare? Mario Coffa, dell’ Osservatorio Formazione AIB,   ha introdotto alcune questioni legate al   riconoscimento professionale del bibliotecario. La formazione  è fondamentale per acquisire    competenze.  Ogni bibliotecario iscritto all’AIB può contribuire a attraverso le proprie competenze ad educare nelle scuole così come nelle biblioteche. Il convegno «Scuole e biblioteche verso un’unica formazione permanente» premia l’impegno di P. ùperi e dei suoi collaboratori, non solo per la qualità della formazione erogata ma per la rete di relazioni che si sono formate dal nord al sud d’Italia. Tantissime domande sono rimaste aperte. Come cambia il ruolo del bibliotecario? Chi è il bibliotecario scolastico? I bibliotecari possono assumersi la responsabilità di educare e di formare così come docenti? Cosa cambierebbe per l’AIB se ci fosse un esito positivo dell’accreditamento da parte del MUR?  Quali nuove possibilità per i soci? Le difficoltà di questo percorso sono state tante, gli spunti sembrano gocce d’acqua, ma grazie a tutti coloro che hanno partecipato in modo attivo e collaborativo, possiamo diventare un «Courtyard of Elements». Non la fine di un percorso ma un nuovo inizio per l’AIB. Maria Giacobbe Bibliotecaria, AIB sezione Calabria ","
 formazione, professione "
https://aibnotizie.aib.it/frammentazione-e-complessita-lucia-antonelli-intervista-gino-roncaglia-inter/,Frammentazione e complessità: Lucia Antonelli intervista Gino Roncaglia,,AIB Notizie,,11 Giugno 2018,,HTML,https://aibnotizie.aib.it/,,,,CC BY-SA 4.0,"  Con l’intervista a Gino Roncaglia di Lucia Antonelli la redazione di “AIB Notizie” apre un nuovo canale di comunicazione con autori, colleghi ed esperti anche provenienti da altri settori. Buona lettura.  Ai bibliotecari Gino Roncaglia regala sempre avvincenti spunti di riflessione. E con il suo ultimo libro non si smentisce. E’ infatti da poco uscito per i tipi della Laterza  L’età della frammentazione. Cultura del libro e scuola digitale. Il libro affronta il rapporto fra digitale, scuola e mondo del libro, trattando anche le questioni relative al ruolo delle biblioteche scolastiche. Lo abbiamo intervistato per “AIB Notizie” per approfondire alcuni temi analizzati nel libro. Attualmente la frammentazione dei contenuti caratterizza l’ecosistema della comunicazione digitale. In che modo?  Se pensiamo ai contenuti che circolano oggi nell’ecosistema digitale – dalle mail ai post di un blog, dai messaggi di stato su Facebook a SMS e instant messaging, dai video di YouTube alle immagini su Instagram, dai tweet agli articoli di un sito di informazioni – ci accorgiamo che i contenuti brevi e granulari prevalgono decisamente su quelli lunghi e articolati. La frammentazione prevale sulla complessità. Il libro cerca di indagare le ragioni di questa situazione, e propone alcune strategie per superarla. In particolare, critico l’idea – assai diffusa – che la granularità, la frammentazione, la brevità rappresentino caratteristiche “naturali” e in qualche misura inevitabili del digitale. Non è così: il digitale è solo un sistema di codifica dell’informazione, e in digitale possiamo codificare altrettanto bene un tweet o Guerra e Pace. La prevalenza della granularità è a mio avviso legata piuttosto alla particolare fase di sviluppo dell’ecosistema digitale che stiamo attraversando, e agli strumenti che la caratterizzano. Il mondo del digitale e delle reti è ancora assai giovane, e il cosiddetto “web 2.0” corrisponde un po’ all’età dell’artigianato e del commercio informativo; cominciamo a muoverci verso l’età delle cattedrali, l’età in cui gli edifici informativi saranno anche in digitale più elaborati e complessi, ma non ci siamo ancora arrivati. Frammentazione e granularità esauriscono “qui e ora” l’intero ecosistema digitale?   No, alcuni esempi di costruzioni informative più strutturate e complesse cominciano a vedersi: ad esempio Wikipedia, che partendo dalla granularità delle singole voci si è trasformata progressivamente in un edificio dall’architettura assai più sofisticata: merito degli strumenti di negoziazione redazionale, che aiutano la costruzione collaborativa dei contenuti, e della capacità di tener traccia di ogni singola modifica, permettendo se necessario di annullarla. Potremmo dire che Wikipedia è una delle prime cattedrali informative, anche se per ora si tratta di un esempio abbastanza isolato. Un altro ambito in cui troviamo complessità e articolazione è quello dei videogiochi: almeno in alcuni casi, il mondo dei videogiochi produce mondi narrativi assai ricchi, con le proprie regole (che il giocatore deve progressivamente scoprire) e una forte capacità immersiva, per certi versi simile a quella dei libri. Anche per questo, chi si occupa di libri e lettura – ma anche, credo, il mondo della scuola e della formazione – dovrebbe dedicare grande attenzione ai videogiochi. Questi esempi di superamento della frammentazione mostrano che la complessità è un obiettivo perfettamente raggiungibile anche in digitale, e il lavoro su semantic web e linked data offre ulteriori strumenti in questa direzione. Ma per superare l’età della frammentazione e costruire un ecosistema digitale effettivamente orientato alla complessità c’è ancora molto lavoro da fare. Nel libro metti a confronto la frammentazione del digitale con la complessità che tradizionalmente caratterizza il libro. In cosa consiste tale complessità e come può convivere con la frammentazione? La forma-libro è stata e continua a essere strumento per eccellenza di organizzazione della complessità, sia essa argomentativa o narrativa. Anche per questo offre un punto di riferimento prezioso per chi si interroga sulle strade per la riconquista della complessità all’interno dell’ecosistema digitale. È bene ricordare, peraltro, che anche la scrittura è partita da contenuti brevi e granulari: pensiamo ai clay tokens, i contrassegni d’argilla dai quali è probabilmente nata l’avventura dell’alfabeto, e poi alle liste, alle leggi, agli scambi epistolari, ai trattati politici e commerciali: forme di organizzazione testuale che storicamente hanno preceduto le narrazioni più lunghe e articolate. Nel mondo della testualità a stampa, granularità e complessità erano e sono compresenti: lettere, quotidiani, fogli volanti potevano così convivere senza problemi con libri, enciclopedie, manuali. Nel mondo digitale l’equilibrio è invece ancora fortemente sbilanciato a favore della frammentazione, e i modelli di organizzazione complessa dei contenuti restano in gran parte da individuare. Nella scuola di oggi come viene gestito il rapporto tra libro cartaceo e contenuti digitali?  Normalmente, non viene gestito: alcuni contenuti di apprendimento digitali sono entrati nella pratica didattica, ma in forma ancora fortemente frammentata e anzi assumendo – credo a torto – la granularità come unico paradigma (si pensi allo “spacchettamento dei contenuti” teorizzato e largamente praticato dall’editoria scolastica). I docenti con maggiori competenze digitali, e le scuole con infrastrutture adeguate, usano slide, immagini, video, in qualche caso software e contenuti dedicati, per accompagnare le lezioni o come strumenti per lo studio individuale: ottima cosa, ma troppo spesso manca la capacità di contestualizzare efficacemente quei contenuti e mancano gli strumenti di cornice e di raccordo. Il libro di testo (in genere in forma cartacea) si affianca all’uso di micro-contenuti digitali senza una vera integrazione fra le due tipologie di risorse. La questione centrale, a mio avviso, non è tanto il rapporto fra carta e digitale quanto il rapporto fra contenuti integrativi e granulari e contenuti strutturati e curricolari. È su questo rapporto che bisogna innanzitutto riflettere, anche nel nuovo ecosistema digitale. Il nostro sistema scolastico fornisce agli studenti le competenze adeguate per affrontare le sfide future dell’evoluzione dell’ecosistema digitale? Il lavoro sull’information literacy e sulla media literacy, sulle competenze di cittadinanza (che oggi sono strettamente legate anche alla capacità di reperire, valutare, comprendere, produrre informazione in rete), sull’uso consapevole dei contenuti digitali, è stato in parte avviato, in particolare attraverso il Piano Nazionale Scuola Digitale, ma è ancora ben lontano dall’offrire risultati adeguati. Ci sono ancora enormi problemi legati alle infrastrutture, alle competenze dei docenti, alle politiche e alle metodologie adottate. Un ritardo che si manifesta (e in parte si riflette) anche nella qualità spesso deprimente del dibattito pubblico sulle politiche scolastiche. Per migliorare l’efficacia del nostro sistema formativo servirebbe un deciso salto di qualità, a partire dal livello del dibattito pubblico e delle scelte politiche. Che ruolo svolgono le biblioteche scolastiche in un contesto così “complesso”? Un ruolo assolutamente essenziale. In una scuola in cui il lavoro formativo è quasi unicamente concentrato sul gruppo-classe e sulla didattica disciplinare, la biblioteca scolastica può essere il cardine di metodologie di apprendimento più trasversali e più direttamente legate agli interessi delle studentesse e degli studenti. La biblioteca scolastica non dovrebbe essere più pensata solo come la “stanza dei libri” ma come un laboratorio attivo di alfabetizzazione mediatica e informativa; come un centro di documentazione per studenti, docenti, genitori, personale; come il punto d’incontro fra risorse informative digitali e tradizionali; come il luogo in cui gestire e auto-gestire attività trasversali – dai gruppi di lettura al debate informato, dalla produzione di contenuti alla lettura dei giornali (magari internazionali, rispettando anche le provenienze e gli interessi degli studenti, grazie anche alle possibilità di scelta aperte dal prestito digitale). Pensi che anche altre tipologie bibliotecarie, oltre a quelle scolastiche, possano svolgere un ruolo analogo? Penso che le biblioteche scolastiche possano e debbano lavorare in strettissimo raccordo con le biblioteche di pubblica lettura di zona e in generale con il sistema bibliotecario territoriale, ma che il loro ruolo sia specifico e insostituibile: questo perché è importante che la biblioteca scolastica sia parte, sia fisica sia organizzativa, delle attività della scuola, sia sempre e immediatamente accessibile durante le lezioni, non sia percepita come realtà “esterna” ma come componente essenziale delle attività formative quotidiane. Lucia Antonelli lu.antonelli@libero.it  ","
 biblioteche scolastiche, cultura del libro, cultura digitale "
https://aibnotizie.aib.it/bibliodramma-il-massaggio/,Frammenti di un discorso bibliotecario: il massaggio,,AIB Notizie,,21 Ottobre 2014,,HTML,https://aibnotizie.aib.it/,,,,CC BY-SA 4.0,"   Le scene si svolgono in un albergo marchigiano della Riviera delle palme.    Personaggi: B: la bibliotecaria M: la massaggiatrice MdB: il marito della bibliotecaria   Scena prima: sul lettino per massaggi   B: Ciao, piacere. Lucia. M: Piacere. Cristina. … M: Come mai qui? Vuoi rilassarti, hai un problema particolare? B: Sono un po’ bloccata qui sul collo. Sarà l’umidità o forse … M: Vediamo. … M: Ok. Ho capito. Ora ti spiego che tipo di massaggio ti sto per fare. B: Ok. …. M: Tu che fai? Lavori? B: Sì, lavoro. Faccio la bibliotecaria. M: Che? B: La bibliotecaria. M: Scusa, ma che significa? B [balbettando]: Lavoro in una biblioteca … dove si possono leggere o prendere in prestito i libri, si studia, si possono consultare ba… M: Cioè? B: In una biblioteca si può … M: Ah, sì … Ho capito. Dove ci stanno tanti libri e uno va lì … Sì, sì: ho capito benissimo. … M: E … dove abiti? B: A Roma M: Certo, Roma è bella. Ma a viverci … … M: E i vip? B: Eh? M: I vip, li incontri mai? B: No … a volte. Ma sinceramente … M: No, no. Dicevo per dire. Pure a me mica mi interessano. … M: Ok, ti puoi rivestire. … M: Allora? B: Il collo va un po’ meglio, grazie.   Scena seconda: in camera   B: Vuoi sapere una cosa incredibile? MdB: Quale? B: Prima, con la ragazza che mi faceva il massaggio, si parlava del più e del meno. Quando le ho detto che facevo la bibliotecaria mi ha chiesto “E che significa?” MdB: Forse non aveva capito bene. B: No, aveva capito. Mica gli ho detto che faccio lo script supervisor o, che ne so, l’etnografo o … MdB: Il galvanotecnico. B: Appunto. … B: Comunque, non sapeva cosa fossero un bibliotecario e una biblioteca. MdB: Mhm. B: E’ assurdo. Probabilmente il bibliotecario è il mestiere più antico del mondo. MdB: Il secondo. B: Eh? B: Dico: il secondo, più antico. B: Ok. MdB: Comunque, mica tutti devono conoscere per forza le biblioteche o frequentarle. B: Ma almeno sapere che esistono. Io so cosa sono i centri estetici, eppure non li frequento praticamente mai. MdB: Certo, se le biblioteche fossero un po’ più attraenti per certe persone come la tua massaggiatrice. A proposito, è carina? B: Sì, abbastanza … Dici attraenti? MdB: Sì. B: Forse la biblioteca comunale di qui potrebbe creare delle sezioni dedicate ai massaggi e alla cura del corpo. Oppure ai tatuaggi o alla cosa, come si chiama, la nail art. Adesso vanno di moda e sono considerate cose fighe. MdB: E’ un’idea. B: Sai quanti andrebbero in biblioteca per consultare libri e riviste o informarsi su i centri estetici della zona anche per un eventuale lavoro. Si potrebbero pure organizzare corsi, incontri o cose del genere. MdB: Sì. B: Magari. MdB: Già, magari. Senti, mi sa che vado a prenotare un massaggio pure io. ‘Sto dolore alla spalla non mi passa. B: Ok, a dopo. MdB: Ciao. A dopo.   di Lucia Antonelli– lantonelli(at)sspal.it – Redazione AIB notizie ","
"
https://aibnotizie.aib.it/re-from-library-to-learning-commons/,From Library to learning commons,,AIB Notizie,,30 Novembre 2014,,HTML,https://aibnotizie.aib.it/,,,,CC BY-SA 4.0," Frizzante ed energica, Beth Holland ha coinvolto i partecipanti fino all’ultimo minuto, al grido de “la biblioteca in ogni tasca!” (“library in every pocket”). Martedì 18 novembre, presso la biblioteca dell’Associazione Italo-Americana a Trieste, la poliedrica Beth, insegnante, collaboratrice di EdTech Teacher e blogger di Edutopia, ha incantato il pubblico presente per più di un’ora. In sala,bibliotecari e studenti, ma anche semplici simpatizzanti. L’intervento di Beth si è focalizzato sulle nuove tecnologie mobili, che permettono opportunità quasi illimitate di accesso all’informazione.  La sua riflessione ha ripercorso il processo di apprendimento del bambino (ascoltare/parlare,leggere/scrivere) e lo ha rivisitato alla luce delle nuove tecnologie e del web 3.0. Oggigiorno i mezzi che si possiedono per compiere queste azioni sono moltissimi, il processo di apprendimento è quindi cambiato, ma il risultato rimane il medesimo. Sta agli insegnanti e ai bibliotecari guidare al meglio questo percorso di ricerca e apprendimento nei bambini e nei ragazzi, rispettando le diversità e le preferenze di ognuno. La tecnologia ci offre quindi delle opzioni extra,che si rivelano indispensabili ad esempio nei casi di determinate disabilità, come testimoniato da Beth alla luce della sua esperienza di classi di bambini diversamente abili che, grazie alla tecnologia, possono superare quelle barriere fisiche altrimenti ineludibili in un tipo di insegnamento basato su “mezzi tradizionali”. Beth ha proposto con disinvoltura una carrellata di applicazioni e programmi noti e facilmente utilizzabili. I servizi legati a Google (quali Evernotes, Drive,Voice Recognition e sistemitipo Touch&Know) sono i più diffusi e non hanno vincoli di accesso. Con questi strumenti i ragazzi possono collaborare, essere coinvolti su più piani cognitivi e il loro percorso di studi può essere addirittura personalizzato. Tra gli esempi riportati c’è la “chat di classe”grazie alla quale ogni studente è potenzialmente in grado di collegarsi da qualsiasi luogo e ricevere un immediato feedback.  Nell’ultima parte dell’intervento è stata proposta una nuova chiave di lettura degli spazi della biblioteca,intesi come luoghi di apprendimento per eccellenza. Beth ha esemplificato un nuovo modo di concepire lo spazio e i servizi in una biblioteca mostrandoci le immagini di biblioteche reali con studenti assiepati attorno alle postazione informatiche dedicate alle ricerche(“learning hub”) o con “scaffali a lavagna” dove i bambini possono scrivere. In questo contesto anche il ruolo tradizionale del bibliotecario sta cambiando, ormai si parla di “library media specialist”. Personalmente ho trovato molto interessante il punto di vista di di Beth Holland, ma amaramente ammetto che difficilmente il suo entusiasmo potrebbe applicarsi alla maggior parte delle realtà italiane, dove spesso i bibliotecari hanno un ruolo minore, non sono valorizzati e a volte denigrati dalle loro stesse istituzioni; per non parlare dei fondi destinati alla scuola in Italia, nemmeno paragonabili a quelli di un Paese come gli Stati Uniti, che in certi casi può permettersi di acquistare migliaia di tablet, addirittura uno per ogni studente. Dovremmo però tutti riflettere sulle possibilità date dalle nuove tecnologie, non“cullarci” mai sulle nostre personali preferenze per carta e penna, in modo da fornire alla nostra utenza, ai nostri alunni, ai nostri figli, sempre un ventaglio di possibilità tra cui poter scegliere quella che più si addice alle loro qualità, doti ed esigenze. Il materiale utilizzato da Beth per la sua presentazione è disponibile sul suo blog. Ulteriori materiali e spunti per bibliotecari ed insegnati si trovano su twitter #TLchat (ISTE Teacher Librarians) e sul sito.  Nadia Re – Cooperativa CAeB – nadia.re(at)caeb.it ","
"
https://aibnotizie.aib.it/fundraising-a-napoli-unesperienza-alla-biblioteca-universitaria/,Fundraising a Napoli: un’esperienza alla Biblioteca Universitaria  ,,AIB Notizie,,20 Febbraio 2019,,HTML,https://aibnotizie.aib.it/,,,,CC BY-SA 4.0," La capacità di biblioteche e di bibliotecari di fronteggiare “tempi difficili” è diventata ormai una caratteristica professionale, almeno a partire dagli anni ottanta del secolo scorso quando le biblioteche inglesi si trovarono a dover tener conto della filosofia e dell’azione del governo conservatore Thatcher che non le amava e seppero reagire con estrema intelligenza, progettando e realizzando molte delle soluzioni gestionali che sono all’origine dell’attuale management delle biblioteche. Da allora tecniche e “buone pratiche” hanno contribuito a portare linfa vitale a biblioteche e sistemi bibliotecari di varia tipologia. Ciò vale non solo e non tanto per i contributi finanziari che, attraverso adeguate campagne di fundraising, hanno aiutato questi istituti a portare avanti le proprie attività ed a sviluppare nuovi progetti, ma anche a riaffermare il proprio ruolo, sia come punto di accesso all’informazione per il maggior numero di cittadini possibili,  sia come strutture in grado di preservare efficacemente l’eredità culturale di un Paese e di valorizzarla. Ciò in un contesto caratterizzato da molteplici e spesso contradditori cambiamenti. In questo percorso si iscrive anche l’esperienza che sta partendo presso un’importante biblioteca pubblica statale, la Biblioteca Universitaria di Napoli (BUN).  A partire dal c.d. Art bonus, che consente un credito di imposta pari al 65% dell’importo donato a chi effettua erogazioni liberali a sostegno del patrimonio culturale pubblico italiano, nel quadro dello Sportello Art bonus istituito presso il Segretariato regionale MiBAC per la Campania, grazie ad un progetto promosso da Ales Spa e realizzato in collaborazione con la scuola di Roma Fund-raising.it,  la BUN ha presentato nella giornata del 19 febbraio, il progetto Un  Tesoro  di  Biblioteca:  la  Raccolta  Art  bonus per  la  Biblioteca Universitaria di Napoli. L’iniziativa si muove, al momento, su due linee di attività:  Rinnoviamo la Biblioteca Universitaria: tra fruizione, conservazione e modernità Digitalizziamo le cinquecentine napoletane  La prima presenta un ampio ventaglio di proposte maggiormente finalizzato ad ampliare il raggio di azione della Biblioteca, all’interno delle comunità di riferimento (studiosi, ricercatori, studenti) ma anche del pubblico generalista, incontrando utenze già attive o solo  potenziali. La seconda vuole ricercare supporto finanziario alle attività di conservazione e di  valorizzazione degli esemplari più pregiati della BUN. Nel corso della presentazione è stato più volte affermato, dal direttore della Biblioteca, Raffaele De Magistris come dagli altri intervenuti, Carolina Botti direttore Ales Spa e Morena Iannelli in rappresentanza del Segretariato regionale, che il progetto ha una valenza infinitamente superiore alle donazioni che sarà possibile ottenere che risulteranno, peraltro, utilissimi al sostegno alle attività correnti di una delle biblioteche statali storiche più importanti d’Italia. E’ la natura di “azione di sistema” che va evidenziata e che, fermo restando le naturali differenze, può essere replicata anche in altri contesti bibliotecari e culturali in genere.  Un’azione tanto più importante perché svolta da un istituto di grande tradizione storica, elemento caratteristico del centro antico della terza città d’Italia, che, dopo impegnativi lavori di struttura, si presenta oggi totalmente rinnovato e più  funzionale alle esigenze delle diverse utenze. Un’azione che, siamo certi, riscuoterà successo e potrà fornire importanti suggestioni per tutta la comunità professionale dei bibliotecari italiani. Ferruccio Diozzi ferruccio.diozzi@gmail.com             ","
 Biblioteca Universitaria di Napoli (BUN), Fundraising "
https://aibnotizie.aib.it/futuro-attuale-e-servizi-bibliotecari/,Futuro “attuale” e servizi bibliotecari,,AIB Notizie,,7 Gennaio 2015,,HTML,https://aibnotizie.aib.it/,,,,CC BY-SA 4.0," Dopo l’Assemblea del CER lombardo il 27 ottobre scorso, si è tenuto il seminario “Library Trends: suggestioni e nuove proposte dal contesto IFLA”. Gli interventi di colleghi attivi nell’IFLA sono stati illuminanti per evidenziare temi dibattuti internazionalmente circa la società dell’informazione e gli impatti in campo bibliotecario. Con riferimento all’IFLA Trend Report, si osserva che dai i 5 Trend considerati emerge l’internazionalizzazione dei servizi che gestiscono il digitale e cresce la necessità di partenariato con soggetti nuovi,. che offrono opportunità, ma tracciano al contempo direzioni vincolanti per lo sviluppo professionale. Crescono la consapevolezza e la responsabilità di condivisione di risorse tecniche e organizzative, di contenuti, di strutture e dell’evoluzione rapida delle professioni e servizi librari, informativi-documentari. I servizi sono sempre più sofisticati, mentre le fonti complesse e i documenti sempre più immateriali con implicazioni tecnologiche e conseguenze ancora poco analizzate. Imprescindibile è l’aggiornamento continuo. Tammaro ha tratto spunti dalla Lyon Declaration per l’accesso all’informazione e allo sviluppo, emanata al recente congresso 2014 a Lione. La Dichiarazione ha lo scopo di promuovere un’attività di advocacy per le biblioteche e occorre diffonderla e farla sottoscrivere il più possibile. I valori dell’IFLA si concentrano nella garanzia dei diritti umani indicati nella Dichiarazione dei diritti umani (Art. 19). L’IFLA rappresenta la voce di tutte le biblioteche per assicurare a tutti, senza discriminazioni, l’accesso universale all’informazione per facilitare lo sviluppo (IFLA Strategic Planning). Il diritto all’informazione non figurava tra i Millennium Development Goals (MDG), stabiliti dalle nazioni Unite nel 2000. Nel 2013 l’IFLA si è inserita nel processo di elaborazione degli MDG post 2015, riuscendo a farlo introdurre nel Rapporto finale delle Nazioni Unite. Fontanin ha introdotto la “formazione professionale” continua di chi gestisce l’informazione e si muove in mezzo allo sviluppo della tecnologia, che deve evolvere verso un atteggiamento di continua attenzione a ciò che avviene. I bibliotecari, per servire le loro comunità e le istituzioni, devono assumere un ruolo proattivo e porsi come anelli di collegamento tra l’informazione e la sua fruizione, con tutti i mezzi che la tecnologia offre, le opportunità di apprendimento aumenteranno, e l’apprendimento permanente, non formale e informale, acquisirà un valore aggiunto. Per l’ambito biblioteche di pubblica lettura Di Tillio ha rappresentato interessanti indicatori di statistiche a confronto. La sezione IFLA sulle biblioteche metropolitane, ha raccolto dati statistici sulle performance (unica iniziativa su scala globale). Risulta da test di confronto fra sistemi bibliotecari un posizionamento nel ranking internazionale e punti di forza/criticità utili supporti alla gestione e all’advocacy. Spunti di riflessione sono emersi sulle biblioteche pubbliche, per la rinascita degli spazi fisici, nuovi usi delle tecnologie, una disintermediazione sempre più spinta degli utenti, una maggiore attenzione ai loro comportamenti, per il branding dei servizi. Cassella ha considerato le nuove sfide nella società dell’informazione diffusa per le biblioteche accademiche, trasformate dalle tecnologie. Diversi sono i punti di contatto con i 5 Trend IFLA. La biblioteca digitale continua inarrestabile a svilupparsi, prevale il modello di biblioteca che interagisce nel lavoro dei suoi utenti. Il digitale e l’Open Access potenziano l’accesso all’informazione dei cittadini.(T1) La biblioteca accademica assume un ruolo importante rispetto alla “terza missione” dell’università: quella culturale, quindi una missione sociale. Rispetto all’apprendimento affianca i docenti nella realizzazione di MOOCs (Massively Open Online Course), e uno forte verso i cittadini.(T2). Agisce educando i suoi utenti alla conoscenza della normativa sulla privacy e all’utilizzo consapevole dei dati (T3). Emergono temi innovativi e ruolo delle biblioteche accademiche su open data, gestione e curation dei dati della ricerca (T4). Le biblioteche accademiche devono educare i propri utenti ad un uso consapevole della tecnologia e sui problemi e le prospettive da essa indotte .(T5) Marquardt ha dato conto dell’attività dell’IFLA School Libraries e IASL per le biblioteche scolastiche, con panoramica sul dibattito internazionale, sulla necessità di sostenere lo sviluppo di questa tipologia di biblioteca per un più efficace raggiungimento degli obiettivi didattici e culturali. Accenna all’”International School Library Month” (IASL) considerati i benefici ottenuti in termini di successo formativo, acquisizione di competenze funzionali e trasversali, ben oltre la comunità scolastica. Segnala la pubblicazione Global Perspectives on School Libraries (IFLA Publication, 148) e un pacchetto formativo di advocacy della BSLA-Building Strong Library Associations, e accenna alle prossime linee guida IFLA/Unesco. Ornella Foglieni – Delegata AIB IFLA Preservation and Conservation Section – ofoglie@gmail.com ","
 IFLA "
https://aibnotizie.aib.it/genova-il-sistema-bibliotecario-dateneo-in-tempi-di-covid-19/,Genova: il Sistema Bibliotecario d’Ateneo in tempi di Covid-19,,AIB Notizie,,28 Marzo 2020,,HTML,https://aibnotizie.aib.it/,,,,CC BY-SA 4.0," Seguendo l’hashtag #UniGenonsiferma – porte chiuse menti aperte, il sistema bibliotecario d’Ateneo (SBA) dell’Università di Genova sta affrontando con lucidità e metodo le chiusure delle proprie biblioteche a fronte dell’emergenza Coronavirus. Il 20 marzo lo SBA lancia ufficialmente il video (https://www.youtube.com/watch?v=fv58gf_aKtI&feature=share&fbclid=IwAR1V2AOWnL5dSgjj_wN6TsfBOb_DaBAnzvWnLI7WC4P5MqDKkXr_cfATnTM)  che presenta il sistema bibliotecario, consentendo di esplorare da remoto le meraviglie architettoniche e i servizi fruibili delle biblioteche dell’ateneo. Pensato e progettato come spot pubblicitario non in relazione alla situazione generata dal contenimento del virus, il video pone in evidenza i punti di forza del Sistema. Come ci spiega Marcella Rognoni – direttrice dello SBA – il Sistema ha preferito lasciare prima spazio alla riorganizzazione della didattica, al fine di non sovraccaricare di informazioni studenti e docenti, con l’intento di favorire la normalizzazione e la ridefinizione della modalità di erogazione della docenza anche n vista di esami e tesi. Passato il primo momento, lo SBA si è mosso fornendo a tutti gli utenti un form agile per mettersi direttamente in contatto con la propria biblioteca di Scuola (https://biblioteche.unige.it/node/912). La necessità si è posta per consentire agli utenti di orientarsi in modo diretto e sicuro verso l’ottenimento on-line del servizio richiesto, senza creare intralci dovuti anche alla notevole mole di informazioni offerte nelle home page delle singole biblioteche del Sistema. Sistemato questo primo step di accesso alle informazioni, lo SBA ha quindi provveduto a fornire informazioni circostanziate sulle modalità di accesso alle risorse elettroniche disponibili nell’Ateneo genovese. Molti studenti e docenti, infatti, utilizzavano tali risorse a partire dalle postazioni interne all’università, senza aver mai provato e testato l’accesso da remoto. Pertanto, questa seconda fase di assestamento si è concretizzata fornendo tutte le direttive utili a favorire ed implementare l’accesso da casa. L’orizzonte più prossimo è invece quello di informare dettagliatamente sulle singole risorse disciplinari per mettere in condizione studenti e docenti di lavorare in autonomia e con consapevolezza. A detta di Rognoni questo è, attualmente, lo sforzo che lo SBA può ragionevolmente sostenere al fine di normalizzare una situazione, probabilmente destinata a protrarsi oltre il 3 aprile. Si sta cercando di guardare al futuro non solo con una visione emergenziale, ma con una programmazione progressiva e plausibile degli interventi che potranno essere posti in atto. Tutt’altra questione è quella legata al prestito e all’indisponibilità del materiale cartaceo. I volumi in possesso di studenti e docenti sono stati rinnovati automaticamente, con preghiera che ognuno si responsabilizzi in merito al materiale in suo possesso, avendo cura di restituirlo prontamente non appena la situazione consentirà nuovamente la riapertura dei servizi al pubblico. Il reference è stato molto potenziato sia via mail, sia banalmente via telefono. In alcuni casi, considerata l’indisponibilità del cartaceo, si stanno invitando i docenti a riorientare alcune tesi, o parte di queste per consentire ai laureandi di concentrarsi sulla documentazione in open-access o da banca dati. Rognoni suggerisce che il momento può anche rappresentare una grande opportunità per lo SBA. In effetti, è forse la prima volta in cui determinate informazioni, soprattutto sulle risorse elettroniche, stanno efficacemente passando: prima tali risorse non erano molto sfruttate e soprattutto mancava la consapevolezza del valore di tali materiali. La situazione ha anche evidenziato con forza alcuni limiti della situazione editoriale italiana che, se paragonata con quella internazionale, manifesta con chiarezza una certa arretratezza. Il divario fra le ricerche di ambito nazionale, e quelle che si rivolgono ad un comparto internazionale, è notevolmente amplificato dall’indisponibilità di materiali elettronici. Ad eccezione di pochi editori (fra cui Il Mulino e Casalini, per esempio), ci sono realtà, fra cui quella giuridica, con prodotti molto validi dal punto di vista contenutistico, ma estremamente obsoleti dal punto di vista tecnico e della fornitura di risorse alternative al cartaceo. In taluni casi si assiste addirittura ad una tale arretratezza tecnologica da rendere difficili se non ostiche la consultazione delle risorse on-line. E questo è senz’altro uno dei problemi maggiori finora riscontrati, tali da escludere una buona fetta di studenti e docenti dall’accesso all’informazione disponibile.  Valentina Sonzini  ","
 COVID 19, Sistema Bibliotecario di Ateneo Genova "
https://aibnotizie.aib.it/gianluigi-cogo/,"Gianluigi Cogo: social network, open data",,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," Questa volta incontriamo Gianluigi Cogo, esperto di social media, egovernment, innovazione per la PA, docente presso l’Università Ca’ Foscari, presidente di Assint; tra le sue numerose attività, ricordiamo “Web e conoscenza” http://webeconoscenza.net e “Pionero” (http://www.pionero.it). La presenza delle biblioteche e dei bibliotecari sulle piattaforme social sta crescendo, anche l’Aib da pochi mesi è presente su Facebook e Twitter. Da esperto dei SN e della PA che idea ti sei fatto? Che cosa puoi consigliare? Guardando la situazione si vedono alcune realtà già molto “sul pezzo” – mi viene subito in mente Sala Borsa – e attente a personalizzare la pagina Facebook, che diventa così una vetrina parallela e spesso prevalente rispetto alla pagina web, più attiva, vivace e coinvolgente. Ci sono senz’altro problemi amministrativi (permessi, censure, ecc.), la necessità di pensare e applicare una policy adeguata, e le difficoltà di quanti fra i bibliotecari non hanno familiarità con i social network, ma per chi si pone come servizio pubblico è fondamentale uscir fuori dalla logica del sito e andare là dove sono gli utenti/clienti: questa è una lezione che le aziende hanno capito e per questo si stanno sempre più spostando sui SN. È importante guardare alle esperienze internazionali per tentare di ripetere buone pratiche. Occorre fare molta attenzione al timing: la logica dei SN, specialmente Twitter, mal si concilia con l’orario di ufficio. Come è possibile star dietro alle richieste degli utenti senza precludere la risposta in tempi rapidi? Non riuscire a offrire  un servizio spinge l’utente a rivolgersi altrove. È un aspetto delicato, che occorre considerare per offrire un buon livello di servizio. La dimensione relazionale è fondamentale, proprio perchè si opera in un ambiente social La biblioteca come conversazione, direbbe David Lankes… Esattamente. Non ci si può limitare a una dinamica “botta e risposta”, ma instaurare un dialogo, capire le esigenze reali, le richieste, fare proposte per coinvolgere le persone. È importante saper motivare gli operatori, non ridurre tutto a una questione di ‘smanettoni’, come se presidiare i SN fosse soltanto divertimento: si rischia che il personale si trovi addosso un supplemento di impegni e che questo non sia riconosciuto nemmeno come lavoro. Occorre considerare una premialità per la persona o meglio le persone (dove si può, meglio un gruppo) che in biblioteca presidiano i SN. Un’altra osservazione: le biblioteche in rete. Bene, i SN sono appunto una rete, una infrastruttura globale, gratuita. Perchè non pensare a una serie di servizi che sfrutti questa risorsa? Un modo che valorizzi la cooperazione e l’interazione. Senza dimenticare l’aspetto del gaming, tipico del mondo social: ad esempio si può dare un prestito extra a chi risponde a una serie di quiz sul libro della settimana, o una scheda omaggio per le fotocopie per chi partecipa a una gara tematica… usate la fantasia, e gli utenti risponderanno. Gli utenti – anche quelli che NON vengono in biblioteca- diventano attori, si sentono coinvolti, possono sviluppare una community che espande il raggio d’azione della biblioteca e potrebbe modificare i tradizionali sistemi di misurazione dei servizi, la percentuale di lettori… siate creativi, divertitevi, ma ricordate che i SN sono una cosa seria, non una perdita di tempo! Tu ti occupi molto di Open Data. Sì, credo sia fondamentale che le istituzioni ‘liberino’ i dati, li mettano a disposizione in modo che siano riusabili, anche per scopi commerciali, applicazioni, servizi… Questo aiuta l’economia e soprattutto le persone: questo è uno degli aspetti dell’economia della cultura che dovremmo considerare. Le biblioteche, gli archivi, sono ricchi di dati e metadati: ho visto che state lavorando su Open Data e Linked Open Data (es. http://dati.veneto.it/?q=areatematica/biblioteche), fate benissimo. Cercate di seguire quel che accade in rete, fatevi suggestionare da altre esperienze: guardate Pionero http://www.pionero.it (ve lo propongo aspettando anche le vostre critiche e proposte) oppure ad esempio http://data.gov.uk/ideas che offre molte buoni spunti per ciò che si può fare con gli open data. Anche le politiche e i progetti di digitalizzazione, lo sviluppo del cloud computing sono tematiche che ritengo fondamentali per biblioteche e archivi, e su cui anche chi non è del vostro settore dovrebbe essre informato, per fare proposte o sviluppare collaborazioni, per portare valore sociale ed economico. La dinamica social deve entrare nel modo in cui si lavora e in cui si offrono servizi Per concludere… Leggete le sette raccomandazioni pubblicate da Mauro Lupi (http://www.maurolupi.com/blog/2012/12/social-media-nel-2013-alcuni-suggerimenti.html) sui social media nel 2013. E poi tenete a mente che il lavoro che fate sui SN e sugli Open Data è un modo eccezionale per valorizzare la vostra professionalità e per far uscire le biblioteche (e gli archivi e i musei) dall’ombra. Non mi sembra poco!  deveris@aib.it ","
"
https://aibnotizie.aib.it/gianni-rodari-torna-alla-pro-civitate-christiana-di-assisi/,Gianni Rodari torna alla Pro Civitate Christiana di Assisi,,AIB Notizie,,22 Agosto 2022,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo. Come  può una biblioteca specializzata in scienze religiose intrecciare le sue proposte di lettura con quelle  della letteratura per l’infanzia?  Nelle sale austere riservate agli studiosi possono risuonare le voci gioiose di bambini coinvolti in laboratori di musica, arte  e nell’ascolto  di filastrocche,  poesie e storie  a loro destinate? E’  quanto avverrà nella giornata del 30 settembre 2022 con l’iniziativa Teste ri-Fiorite  organizzata presso la Cittadella di Assisi, sede della Pro Civitate Christiana e della sua Biblioteca, con la collaborazione dell’Associazione “Amici della Cittadella” e di altre associazioni e istituzioni. L’occasione è data dal centenario della nascita di Rodari, che solo ora, causa Covid, può essere festeggiato e dall’attenzione che già negli anni ’70 la Pro Civitate Christiana rivolgeva all’infanzia, realizzando incontri nella sua Galleria d’arte, con concorsi per le scuole, e nella sua biblioteca con letture ad alta voce e laboratori. Nel solco di quelle iniziative e rinnovando l’attenzione all’infanzia, ai suoi bisogni e desideri e al legame e collaborazione col territorio, mantenuta sempre costante negli anni, viene proposto questo “Viaggio intorno a Rodari”.  La Pro Civitate Christiana, un’Associazione di laici, uomini e donne che da oltre ottant’anni testimoniano come la Buona Novella può incrociare le esigenze più profonde dell’uomo moderno e dialogare con le espressioni del suo pensiero, dall’arte alla letteratura, alla filosofia, all’educazione, all’impegno politico e sociale, incontra nuovamente il maggior poeta e scrittore italiano per bambini. Fili strani e particolari infatti legano Gianni Rodari, e la Pro Civitate Christiana di Assisi: fili significativi che intrecciano molte parole forti delle sue poesie con quelle alla radice della socialità e della spiritualità della Pro Civitate. Attenzione, ascolto, rispetto della diversità, cultura della pace, capacità di recuperare in positivo l’errore, impegno civico e morale, creatività e fantasia, amore ed amicizia…… Sono alcune delle parole chiave della sua scrittura e poetica, che hanno  segnato un cambiamento epocale nella letteratura per ragazzi e nel rapporto dell’adulto  col bambino soprattutto nell’ambito scolastico. Ancora oggi il “favoloso Gianni”, disponibile ad ascoltare il pensiero bambino, continua a ispirare l’atteggiamento di genitori, insegnanti, bibliotecari, scrittori.  L’incontro tra Rodari e la Pro Civitate Christiana venne mediato da Mario Piatti, un musicista che aggiunse note musicali alla poesia rodariana. E le Edizioni Fonografiche dell’Associazione editarono nel 1974, in musicassetta, la raccolta Teste fiorite con i testi di Rodari.  L’incontro che si propone farà da raccordo tra quel passato e la poesia ed il poetare con e per i bambini oggi. Un piacevole viaggio intorno a Rodari dunque, salendo su un trenino ricco di parole, musica, rime appetitose, novelle fatte a macchina o raccontate al cellulare…. E quali possono essere i passeggeri? Bambini, insegnanti, bibliotecarie, educatori, cittadini e adulti con un “orecchio acerbo”, disposti cioè ad ascoltare le domande e le istanze del mondo bambino. Personaggio centrale della giornata sarà Bruno Tognolini, forse il più brillante e capace autore di poesie e filastrocche per l’infanzia italiana di oggi, con la buona compagnia di una Vice-Direttrice di Rai Ragazzi, del Presidente della Pro Civitate Christiana, del curatore dell’ ”Albero azzurro”, del “vecchio” Mario Piatti, di una studiosa di letteratura per l’infanzia, di più giovani bibliotecarie e libraie, di insegnanti di Scuola primaria e soprattutto di tanti/e bambini e bambine Le tappe del viaggio Le poesie che ci regaliamo (Biblioteca Pro Civitate Christiana, h: 9-13) : Bruno Tognolini incontra i bambini delle scuole di Assisi   “Non faccio scrivere rime ai bambini … faccio io, per loro e con loro: ……ma il lampo di presenza felice che vedo nei loro occhi, anche se sono seduti e zitti ad ascoltare, mi fa scorgere…. creature sveglie e vive …… in piedi nella loro mente, e anzi: in cammino.”….questo dice dei suoi incontri il poeta e questo ci auguriamo che accada ai bambini che durante tutta la mattinata in biblioteca , ascolteranno  rime, assonanze, poesie ,“con le menti in piedi”. Giocare tra rime e parole    (h: 17-/19):  Dedicati ai bambini si svolgeranno due laboratori curati dagli allievi delle Scuole di Arteterapia e Musicoterapia della Pro Civitate Christiana. Le storie, i personaggi, le parole di Gianni saranno declinate con gli strumenti espressivi propri di queste due discipline. Gioco, parole, musica: girotondo per un poeta  (Sala San Giovanni h: 17-19) : Un incontro per approfondire e sottolineare diversi aspetti della poetica rodariana e le suggestioni che ciascun relatore ha colto nel  poeta di Omegna. Rivolto agli adulti, insegnanti, genitori, bibliotecari, librai, operatori culturali. Rime a Rodari   (Sala San  Giovanni  h: 21-22):  Bruno Tognolini incontra gli adulti con “un orecchio acerbo” : rime che si intrecciano e dialogano tra loro …… bellezza e attualità del passato che, come fiume carsico, continua a sgorgare nel presente. In occasione dell’evento, nella Biblioteca Comunale di Assisi, verrà allestita una mostra bibliografica dedicata, dal 30 settembre al 7 ottobre 2022  con i seguenti orari: Orari: 9.00 – 13.00 15.00 – 19.00 (mercoledì pomeriggio, sabato e domenica chiuso) Rosaria Carbone ","
 Gianni Rodari "
https://aibnotizie.aib.it/piemonte-cobis/,Giornata di studio delle biblioteche specialistiche di Torino e area metropolitana,,AIB Notizie,,30 Novembre 2014,,HTML,https://aibnotizie.aib.it/,,,,CC BY-SA 4.0," Il CoBiS-coordinamento delle biblioteche speciali di Torino e provincia, ha organizzato il 2 ottobre 2014, una giornata di studio “Le biblioteche specialistiche un valore culturale tra realtà e futuro. Esperienze a confronto”. I partecipanti hanno discusso sull’identità e sul ruolo nel futuro delle biblioteche speciali. Il confronto ha coinvolto l’Università di Torino, il Politecnico di Torino, la Biblioteca Hertziana di Firenze, l’AIB e il CoBiS. La giornata di studio è iniziata con i saluti istituzionali del rettore, rappresentato da Enrico Pasini, Eugenio Pintore per la Regione Piemonte e Sandra Migliore per AIB, moderata da Elena Borgi (gruppo comunicazione CoBiS) e con l’introduzione di Gabriella Morabito (gruppo comunicazione del CoBiS) che ha ricordato la costituzione e le attività del coordinamento, nato nel 2008 per valorizzare le biblioteche speciali, in gran parte afferenti a Istituti culturali della provincia di Torino. La metodologia di lavoro assembleare organizzata in gruppi di lavoro tematici ha contribuito all’approfondimento dei linguaggi disciplinari e alla ricerca di contenuti legati alla comunicazione semantica di un ambiente molto ricco di dati. Le relazioni hanno analizzato il valore della memoria storica e la necessità di innovazione tecnologica. Giuseppe Sergi (Università di Torino) ha affrontato il tema della logica disciplinare e i percorsi tematici a salvaguardia delle biblioteche speciali che rischiano di perdersi in una struttura organizzativa più grande. Jan Simane (Direttore della Biblioteca del Kunsthistoriches Institut di Firenze) ha sottolineato l’importanza delle biblioteche specializzate, perché i fondi speciali e le competenze hanno dimostrato di essere un presupposto fondamentale nell’era del collegamento globale. Per Paolo Messina (Direttore della Biblioteca Civica di Torino) il sistema bibliotecario è una rete di biblioteche e luoghi di servizio finalizzata ad evitare l’esclusione dalla conoscenza e dall’informazione che contribuisce ad apportare elementi di qualificazione urbanistica e sociale. I linked open data (LOD) secondo Federico Morando (Sistema bibliotecario, Politecnico di Torino) sono uno strumento per diffondere l’informazione, una tecnologia che permette nel Web di creare relazioni tra i dati e creare nuova conoscenza, potenzialità per i bibliotecari che fanno dell’accessibilità alla conoscenza la propria missione. Maurizio Vivarelli (Università di Torino) considera, i modelli di organizzazione delle informazioni documentarie, una prospettiva per il CoBiS. L’obiettivo è delineare il campo dello spazio documentario entro il quale si strutturano le biblioteche del CoBiS e esaminare delle ipotesi progettuali valide per l’insieme di queste biblioteche, identificare delle azioni concrete, la cui attuazione sia un investimento sui dati documentali. Ha concluso Anna Maria Viotto (gruppo comunicazione del CoBiS) con la proposta del CoBiS di costruire un progetto di formazione che consenta alle biblioteche aderenti di verificare, valutare e analizzare come le nuove tecnologie possano essere una opportunità per l’utenza, le biblioteche e la professione bibliotecaria. Solo in un secondo momento si potrà analizzare l’utilizzo della tecnologia linked data e come, attraverso il web semantico, si riesca a connettere le informazioni, a renderle disponibili e le condivisibili in rete. Per le biblioteche del CoBiS il progetto può significare la valorizzazione e la comunicazione della cultura attraverso l’organizzazione degli strumenti linguistici. Gabriella Morabito – Deputazione Subalpina di Storia Patria – gabriella.morabito(at)deputazionesubalpina.it Anna Maria Viotto – Associazione Archivio Storico Olivetti – viotto(at)arcoliv.org ","
 Piemonte "
https://aibnotizie.aib.it/giornata-di-studio-riflessioni-e-pratiche-di-intercultura-nelle-biblioteche-organizzata-dallaib-emilia-romagna-il-18-novembre-a-bologna/,"Giornata di studio Riflessioni e pratiche di intercultura nelle biblioteche, organizzata dall’AIB Emilia-Romagna, il 18 novembre a Bologna",,AIB Notizie,,12 Dicembre 2019,,HTML,https://aibnotizie.aib.it/,,,,CC BY-SA 4.0," Organizzata dalla sezione Emilia-Romagna dell’AIB con la collaborazione dell’Istituzione Biblioteche di Bologna, il 18 novembre si è svolta presso Sala Borsa la giornata di studio Riflessioni e pratiche di intercultura nelle biblioteche I numerosi interventi, tutti di notevole livello, hanno messo in luce aspetti riguardanti sia il quadro generale di questo aspetto della vita delle biblioteche, importante e delicato ad un tempo, anche per il clima politico generale che l’Italia sta attraversando, sia alcune tra le esperienze più significative che le biblioteche stanno mettendo in atto. Anna Manfron, direttrice dell’Istituzione Biblioteche del Comune di Bologna, nel portare i suoi saluti, ha ricordato come, su una popolazione di 390.636 residenti al 31 dicembre 2018, gli stranieri siano 60.352, pari al 15,4%. Si tratta quindi di una presenza significativa nell’ambito dei destinatari dei servizi offerti dalle 15 biblioteche del Comune. E si tratta di una presenza la cui età media (35 anni) è notevolmente più bassa di quella della popolazione “bolognese” (49 anni). Inoltre bambini e ragazzi al di sotto dei 14 anni sono il 22,3% dei residenti in questa fascia d’età. Ben 150 sono le nazionalità censite, 15 delle quali sono maggiormente rappresentate: Romania, Filippine, Bangladesh, Pakistan, Cina, Ucraina, Marocco, Moldova, Albania, Sri Lanka, Perù, Tunisia, Polonia, Nigeria, India. Il primato della multietnicità va al Quartiere Navile (alla Bolognina il 26% della popolazione è costituito da stranieri, seguono San Donato-San Vitale e Borgo Panigale-Reno). In queste zone sono ubicate  ben 7 delle 11 biblioteche decentrate del Comune.  Quella denominata Casa di Khaoula (inaugurata nel 2008) prende il nome da una bambina immigrata che aveva chiesto al Sindaco un luogo dove poter leggere e fare i compiti. Questa finalità, comune a tutte le altre biblioteche, si coniuga naturalmente con quella di favorire l’integrazione fra le diverse culture. In tutte le biblioteche si svolgono infatti corsi di italiano per stranieri, in non pochi casi dedicati specificatamente alle donne, mentre in alcune, come Pilastro e Corticella c’è un impegno notevole nei confronti delle comunità ROM,  in particolare verso bambini e adolescenti. Lo spirito che guida questo impegno è quello individuato dall’Agenda 2030 dell’ONU, per lo Sviluppo sostenibile,  in particolare l’obiettivo 4: Istruzione di qualità. Il saluto dell’AIB è stato portato dalla Presidente della Sezione Emilia-Romagna, Roberta Turricchia, che ha ringraziato tutte le istituzioni partecipanti e i singoli relatori, ponendo l’accento sull’importanza delle biblioteche per l’integrazione. La biblioteca però – ha proseguito – non è un’isola e da sola non può contribuire in modo significativo ad avviare dei reali processi di scambio culturale, che favoriscano la partecipazione, il rafforzamento del senso di identità e di appartenenza al territorio da parte degli stranieri immigrati. E’ importante perciò in primo luogo che le biblioteche stringano alleanze reali e strategiche con scuole, associazioni, enti privati, con tutti coloro che, per compito o vocazione, possano rafforzare il rapporto tra cultura e welfare, lavorando sull’integrazione. La Turricchia, sottolineando le non poche difficoltà incontrate nell’organizzare la giornata, resa possibile dal contributo dell’Istituzione Biblioteche di Bologna, in particolare di Anna Buson della Biblioteca Cabral e di Sala Borsa che l’ha ospitata, ha auspicato che il suo esito possa essere la presa di coscienza di cosa non si è ancora capito, cosa e chi non si è appieno ascoltato su questo tema così delicato e importante. Daniela Salvador, dell’Osservatorio regionale sul fenomeno migratorio, affrontando il problema nella sua dimensione regionale, con un intervento dal titolo Immigrazione: statistiche regionali, ha ricordato che gli stranieri residenti in Emilia-Romagna sono 551.222, e rappresentano 12,3% della popolazione. Si tratta della più alta incidenza in Italia. Seguono Lombardia e Lazio. I picchi si registrano a Castel San Giovanni (Pc) con il 22% e a Galeata (Fc) con il 19,5%. Sia l’acquisizione della cittadinanza che i matrimoni misti sono in crescita. In Emilia-Romagna infatti la maggior parte di permessi di soggiorno è per motivi di famiglia, in particolare per i ricongiungimenti. Altri dati interessanti riguardano la scuola e il lavoro. Gli alunni con cittadinanza non italiana oscillano (a seconda del tipo di scuola) tra il 16 e il 18%. Si tratta per la maggior parte di bambini nati qui. La distanza in percentuale tra gli stranieri e gli italiani nelle classi si sta riducendo. Nella Scuola secondaria di II grado è più alta, ma in decrescita. Per quanto riguarda il lavoro, il 21% di lavoratori dipendenti in Emilia-Romagna è straniero, mentre il dato nazione è del 18%. Andrea Facchini del Servizio regionale politiche per l’integrazione sociale, il contrasto alla povertà e terzo settore, presentando una relazione dal titolo Per una comunità interculturale: le politiche regionali, ha sottolineato come in Emilia-Romagna non ci sia un vero e proprio modello di integrazione. Il fenomeno migratorio andrebbe considerato come una componente strutturale per  costruire una comunità interculturale. C’è stato per il 2014-2016 un Programma triennale per l’integrazione dei cittadini stranieri Per una comunità interculturale. Il 2014 era stato infatti l’anno di punta dei flussi non programmati. Manca però un piano nazionale. E’ infatti dal 2006 che l’Italia non produce un piano triennale complessivo. Secondo Facchini tutta la comunità regionale deve maturare un atteggiamento positivo verso la diversità, producendo politiche generali di assistenza, salute, formazione, lavoro ecc. I tre assi di azione individuabili sono: 1. Potenziare l’autonomia 2. Accompagnare gli accessi al welfare 3. Costruire ponti e scambi tra migranti e nativi E’ fondamentale infine che alle biblioteche venga riconosciuto il ruolo di esplicitare uno stato di bisogno. E’ stata poi la volta di Vinicio Ongini del MIUR  (Quando i libri diventano mediatori culturali. Scuole, biblioteche e altri luoghi. Il suo intervento, tra i più attesi, ha messo in rilievo come l’integrazione non sia una strada in discesa, anche per via di un clima non positivo. Bisogna essere consapevoli che il paradosso dell’integrazione è quello di generare conflitto. Ongini ha sottolineato come in Italia vi siano 640 scuole nelle quali la percentuale degli alunni non italiani è pari o superiore al 50%. E ci sono quindi famiglie italiane che spostano i figli in scuole dove ci sono meno stranieri. Per converso un bambino su quattro in età da scuola dell’infanzia figlio di immigrati non frequenta tale tipo di scuola. Ongini si è poi soffermato sulle Prove Invalsi  e sui noti risultati (1/3 degli adolescenti non è in grado di leggere a fondo un testo). Ma la discussione si è incentrata quasi esclusivamente sugli italiani. La conclusione è che una parte delle famiglie non crede più alla scuola, non vi investe. Per contro molti stranieri che escono dagli istituti professionali proseguono poi verso l’università. E i bambini e i ragazzi stranieri vanno meglio in inglese degli studenti italiani. Resta però importante il problema della valorizzazione delle lingue madri. Valorizzare lingue e alfabeti è una misura che facilità l’integrazione. Dopo aver ricordato l’importanza di alcuni assi di intervento (lingue, formazione del personale scolastico, piano di cittadinanza per le nuove generazioni italiane, investimento sulle periferie ecc.) Ongini si è concentrato su una serie di esperienze positive quali quelle di alcune biblioteche (Eboli, Castelnuovo di Porto ecc.), in particolare quella di San Vittore dove detenute (straniere) hanno vita ad un laboratorio di costruzione di turbanti per donne in cura oncologica. Si è creato così un circuito virtuoso: donne sarte italiane, donne migranti per donne in cura oncologica. In Piemonte un gruppo di studentesse di un istituto tecnico e di uno scientifico, tre straniere (una sola delle quali senza velo) e 2 italiane, nell’ambito dell’Alternanza scuola- lavoro, hanno dato vista ad una esperienza del mestiere di lettrice (che ha fatto perno sulle biblioteche). Le studentesse hanno letto  nell’asilo e nel centro anziani delle Langhe in particolare 2 libri: La lune i falò di Cesare Pavese nel Centro anziani e un libro sulle Masche, le streghe piemontesi, nell’asilo. Nessuno ha mai fatto obiezioni sul velo di due lettrici. Per gli anziani la preoccupazione non è il velo, non è l’Islam è – conclude Ongini –  la solitudine. Significativo è poi il fatto che le ragazze si allenassero in biblioteca, luogo di mediazione culturale. Altri interventi sono stati quelli di Franco Fornaroli (vicepresidente IBBY Italia), IBBY; costruire cultura, cura, educazione nel mondo che ha illustrato la storia e l’attività dell’ International Board of Books for Young people. E’ una rete internazionale di persone e istituzioni che promuovono e diffondono il diritto dei più giovani ai libri e alla lettura ovunque nel mondo. Nata nel 1953 è presente in oltre 70 paesi. In particolare ha illustrato la vita e l’attività della fondatrice Jella Lapman e il Progetto Lampedusa, destinato ai bambini senza accesso ai libri e alla lettura, consistente nel produrre e indirzzare a Lampedusa libri senza parole con immagini  per superare le barriere linguistiche e alfabetiche. Di fronte a un libro senza parole, il lettore deve decodificare, collegare, riconoscere inferenza (quello che accade ma non si vede),  confrontarsi (con linguaggio iconico e con altri lettori), comprendere (dare significato in base alle proprie esigenze). Mirka Ognisanti del Centro di Documentazione e intercultura RiESco ha illustrato la biblioteca del CDLEI e la sua attività; Maria Rosaria Colagrossi (Istituto culturale di documentazione “A. Lazzerini” di Prato) si è soffermata sulla nascita e lo sviluppo della sezione multiculturale, in seguito alle richieste di madri rumene, albanesi e russe di libri in lingua per i loro bambini, che è divenuta oggi Polo regionale di documentazione interculturale. Maria Carla Mancinelli, Responsabile del Servizio Intercultura dell’Istituzione Biblioteche di Roma ha illustrato i servizi e le pratiche interculturali delle 39 biblioteche dell’Istituzione soffermandosi sulle difficoltà di acquistare libri in lingue non veicolari, dal momento che gli acquisti generali vengono realizzati su una piattaforma istituzionale che però non prevede i libri in lingue straniere. Grande impegno l’Istituzione profonde ornai da decenni per i corsi di lingua dedicati a fasce e gruppi con particolari esigenze linguistiche. Corsi di lingua cinese e araba sono i più richiesti dagli italiani. Alla fine del 2017 la Biblioteca Interculturale è stata reinaugurata dopo una ristrutturazione e un ammodernamento realizzati dall’associazione grazie a un crowd funding. Da segnalare anche il Protocollo d’intesa  a favore degli ospiti dei centri d’accoglienza e l’attività di Reti solidali, polo cittadino che mette in rete le varie iniziative. Manuela Venturelli della Biblioteca Delfini di Modena ha dato un resoconto di  esperienze, idee e progetti  modenesi, mentre Maurizio Tarantino, Direttore dell’Istituzione Biblioteca Classense di Ravenna ha scelto di un approccio più riflessivo che pratico,  partendo dalla considerazione della biblioteca come “zona di contatto”, secondo la definizione di Mary Louise Pratt:  “lo spazio degli incontri coloniali”. Cioè quello spazio sociale in cui le culture più disparate si incontrano, si scontrano e si affrontano, spesso in relazioni altamente asimmetriche di dominazione e subordinazione. Enrica Menarbin, Monica Matassini e Arianna Buson delle biblioteche dell’Istituzione bolognese hanno presentato nell’ordine le esperienze di Sala Borsa, Casa di Khaoula e Sala Borsa Centro Amilcar Cabral, ponendo l’accento sul grande lavoro fatto con le scuole, sui rapporti con le associazioni, sull’ospitalità a tirocini, in materia di integrazione, sui corsi di italiano per stranieri e di altre lingue. Tutte le attività hanno l’obiettivo di stimolare commistione e approccio ad altre culture. L’ultimo intervento è stato quello di Mauro Innocenti e Morena Sarro (dell’Associazione Aprimondo-Centro Poggeschi) che hanno ricordato l’attività di Padre Valletti e dell’associazione di volontariato fino che è stata fino al 2013 nel Cenro Poggeschi, passando poi ad essere ospitata dal Cabral. Nel 2017 è stato stipulato un Patto con l’Istituzione Biblioteche. E’ stato illustrato il grande lavoro per la conoscenza dell’italiano, in particolare con le donne straniere, la collaborazione con i nidi d’infanzia. E’ stato ricordato poi il fascicolo Parole che accolgono. L’associazione in 15 anni ha riunito 70 soci e 300 studenti. E’ stato inoltre realizzato un progetto sull’immagine e l’aspetto visuale finalizzato ad esprimere i luoghi di Bologna e le emozioni che suscitano, dal punto di vista di uno straniero. Lorenzo Baldacchini ","
"
https://aibnotizie.aib.it/inserra-ala-aib-sicilia-2017/,Giornate ALA-AIB 2017: advocacy nelle biblioteche siciliane,,AIB Notizie,,8 Maggio 2017,,HTML,https://aibnotizie.aib.it/,,,,CC BY-SA 4.0," Si sono tenuti in due momenti ravvicinati, a Palermo e a Catania, i due ‘campi di addestramento’ per l’advocacy delle biblioteche, iniziativa voluta dall’ufficio per l’Advocacy nelle biblioteche dell’American Library Association, promosso dall’Ambasciata US in Italia, organizzato insieme alla Sezione siciliana dell’AIB e con la collaborazione, per gli incontri palermitani, del Comune di Palermo con il suo Archivio storico e, per quelli catanesi, del Dipartimento di Scienze Umanistiche dell’Università di Catania, del Comune di Catania e dell’Associazione per l’Informatica Umanistica e la Cultura Digitale. Speaker, bibliotecari, studenti e amministratori si sono incontrati il 7 e 8 marzo 2017 per il primo bootcamp dal titolo “Le biblioteche come motori dello sviluppo”, e il 22 e 23 marzo per il secondo, intitolato “Le biblioteche per la città: sviluppo e inclusione”, per riflettere sui temi legati alla necessità di rispondere in maniera propositiva, in un momento di grande crisi, alle difficoltà, diverse ma tutte importanti, affrontate dalle biblioteche, dai loro amministratori, dai bibliotecari e dal pubblico. I due incontri sono stati connotati da una forte interattività tra i conduttori e i relatori da un lato e i bibliotecari, gli studenti universitari e gli amministratori partecipanti dall’altro lato. Dopo una prima fase introduttiva, nella quale sono stati individuati e condivisi gli obiettivi da raggiungere durante gli incontri e sono state chiarite le ‘regole del gioco’, i partecipanti si sono dati un lasso di tempo di due settimane per riflettere sulle varie sollecitazioni e si sono incontrati nuovamente per esaminare i risultati delle numerose riflessioni. Gli obiettivi individuati e dichiarati sono stati i seguenti: aiutare i bibliotecari nello sviluppo di competenze utili per raccontare la storia della propria biblioteca, al fine di guadagnare maggior sostegno presso gli stakeholders; fornire ai bibliotecari suggerimenti pratici su come diventare una voce ascoltata e rispettata; fornire un quadro chiaro sull’advocacy e una serie di messaggi che possano essere usati da tutti e in qualsiasi contesto; fornire un meccanismo per formare nuovi advocates e creare un piano di successione per l’advocacy. Ai partecipanti è stato fornito un Libro di esercizi e guida di programmazione, una sorta di manualetto che ha guidato ciascuno nell’elaborazione dei propri esercizi. L’occasione è stata senz’altro importante perché ha offerto la possibilità di contribuire allo sviluppo di una riflessione, ampia e articolata nonostante i tempi ristretti, sulla qualità del servizio bibliotecario siciliano, anche mettendolo in contrapposizione o in confronto con il servizio bibliotecario caratteristico di alcune altre regioni italiane o di alcuni specifici contesti internazionali. Di rilievo, senz’altro, la presenza di interlocutori istituzionali (assessori, sindaci, consiglieri) che, dato niente affatto scontato o trascurabile, si sono resi disponibili all’ascolto e al confronto. Efficace la modalità con cui Marci Merola, direttrice di ‘Library Advocacy’ dell’ALA sin dalla creazione del programma nel 2007, ha condotto le giornate, narrando esperienze vissute nelle biblioteche dove ha lavorato o che ha visitato e spiegando ai presenti come usare alcuni strumenti per rendere efficaci le campagne di promozione delle biblioteche, attraverso semplici stratagemmi da adoperare nella vita quotidiana e metodologie da applicare nel momento in cui si vuole ‘raccontare’ a terzi la propria biblioteca valorizzandone i punti di forza ed evitando di abbandonarsi ad inutili lamentele. Nel secondo incontro ci sono state anche voci e interventi nuovi, quello di Antonella Agnoli che frequenta e conosce bene ormai la realtà siciliana, quello di Maria Stella Rasetti che ha presentato il modello di Pistoia e, infine, l’intervento di Holly Murten, responsabile dell’Information Regional Office dell’Ambasciata US a Roma, che ha chiuso la seconda giornata. Le riflessioni che sono emerse, riportate dai relatori e raccolte tra gli interventi del pubblico, sono state interessanti; a volte sono apparse scontate, ma scontate in realtà non sono, perché se da un lato pongono la questione della necessità, da parte dei bibliotecari siciliani, di essere ascoltati e di confrontarsi, dall’altro lato lasciano emergere la divergenza ampia e ben evidente, tra la realtà del contesto locale nel quale i bibliotecari si trovano ad agire quotidianamente e le diverse realtà, quella delle buone pratiche italiane (San Giorgio di Pistoia, Sala Borsa di Bologna, San Giovanni di Pesaro, solo per citarne alcune) e quella delle buone pratiche statunitensi; il pubblico ha mostrato, nel corso delle due giornate e soprattutto durante il secondo incontro, momenti di scoramento e talvolta di insofferenza, legati alla difficoltà di mettere in reale comunicazione modelli diversi e realtà bibliotecarie che pur trovandosi nello stesso Paese, sembrano lontane anni luce e come appartenenti a due sistemi solari differenti. Ma soffermiamoci sulle buone pratiche che le speaker hanno voluto condividere con i presenti, semplici compiti da portare avanti giorno per giorno, ciascuno nella propria comunità: dal parlare con il pubblico della biblioteca, che in sé riunisce, come ci è stato ricordato da Marci Merola, le persone migliori con cui parlare proprio di biblioteche, alle riflessioni su quanto e come fanno le biblioteche per ‘comunicare’ all’esterno la biblioteca, dall’importanza dell’alleanza tra volontari, bibliotecari, pubblico, come ha sottolineato per esempio Maria Stella Rasetti, alle riflessioni relative al fatto che la biblioteca, pur rimanendo il luogo mediatore per eccellenza dell’informazione, sta diventando sempre più un centro sociale dove si possono fare (senza timore) molte cose anche diverse dalla lettura, come ci ha ricordato Antonella Agnoli. Sono emerse inoltre una serie di riflessioni sull’importanza di un approccio laico alle diverse tipologie di barriere (architettoniche, economiche, sociali, ecc.), sulla necessità di un servizio gratuito e quindi democratico, sull’esigenza di considerare la biblioteca come laboratorio di cittadinanza attiva nel quale ogni giorno si crea e si ricrea uno spazio sociale e pubblico e un vivere comune. Un momento della discussione ha riguardato anche la necessità di pensare alla biblioteca non solo e non tanto come un luogo nel quale troviamo, ben individuabili, le nostre radici e la nostra storia, ma soprattutto come un luogo a partire dal quale è possibile iniziare a costruire il nostro futuro, tutti insieme, democraticamente, poiché ormai provenienti, molti di noi, da luoghi diversi della terra. Mi preme sottolineare che, ancora una volta e fortemente, è venuta a galla, in queste occasioni nelle quali si è ragionato attraverso confronti con altre realtà, la ‘questione meridionale’, più volte tirata in ballo dalla biblioteconomia, ma mai seriamente affrontata a mio modo di vedere, e oggi ulteriormente aggravatasi per via delle difficoltà economiche e sociali sempre più rilevanti. Allo stesso tempo, però, un dato positivo, quello della presenza sul territorio di cittadini di età e formazione diversa, di bibliotecari e di associazioni che operano per portare avanti gli ideali di democrazia e condivisione propri della biblioteca pubblica e che, come risulta evidente a chi si ferma a dialogare con loro, faticano molto per raggiungere obiettivi minimi e pur tuttavia non demordono. Essi senz’altro meritano, più delle nostre amministrazioni, il nostro apprezzamento e la nostra solidarietà.  Simona Inserra – Università di Catania – simona.inserra(at)gmail.com  ","
 advocacy "
https://aibnotizie.aib.it/gli-archivi-delle-biblioteche-un-seminario-di-studi/,Gli archivi delle biblioteche. Un seminario di studi.,,AIB Notizie,,11 Maggio 2022,,HTML,https://aibnotizie.aib.it/,,,,CC BY-SA 4.0," Il 30 e il 31 marzo u.s. si è svolto all’Università di Urbino “Carlo Bo” il seminario di studi Gli archivi delle biblioteche. Ne pubblichiamo volentieri un resoconto  a cura di Loretta De Franceschi, Concetta Damiani, Pierluigi Feliciati. Primo incontro in presenza dopo la pandemia, sostenuto comunque anche da una modalità di collegamento da remoto, il seminario Gli  archivi delle biblioteche  è stato organizzato da Loretta De Franceschi del Dipartimento di Studi Umanistici dell’Università di Urbino “Carlo Bo” assieme a Concetta Damiani dell’Università della Campania Luigi Vanvitelli, Dipartimento di Lettere e beni culturali e a Pierluigi Feliciati dell’Università di Macerata, Dipartimento di Scienze della formazione, dei beni culturali e del turismo. Al seminario hanno dato il patrocinio tutte e quattro le associazioni rappresentative dei due settori – la SISSB (Società Italiana di Scienze Bibliografiche e Biblioteconomiche), l’AIDUSA (Associazione Italiana Docenti universitari di Scienze Archivistiche), l’AIB (Associazione Italiana Biblioteche) e l’ANAI (Associazione Nazionale Archivistica Italiana) – che attraverso i loro presidenti hanno manifestato grande apprezzamento per l’iniziativa. Il seminario si è aperto con i saluti da parte del comitato scientifico e dei rappresentanti degli enti patrocinatori, i professori Paola Castellucci presidentessa della SISSB, Federico Valacchi presidente di AIDUSA, Rosa Maiello presidentessa di AIB e Pamela Galeazzi presidentessa di ANAI – Marche. I lavori sono stati introdotti da Loretta De Franceschi che ha sottolineato come la tematica degli archivi delle biblioteche sia stata – di fatto – poco indagata, al contrario di quella degli archivi nelle biblioteche, argomento a cui negli ultimi anni si sono dedicati alcuni convegni e incontri di riflessione. Il seminario, pertanto, ha voluto affrontare in maniera ampia e articolata il tema della vasta documentazione prodotta dalle biblioteche, carte e dati che testimoniano le molteplici attività da esse svolte spesso non solo in campo strettamente biblioteconomico e bibliografico, ma anche come istituzioni culturali a più ampio spettro rivolte a un bacino d’utenza diversificata e dalle differenti esigenze. I loro archivi risultano essere fonti preziose sia in un’ottica diacronica, per la ricostruzione della storia delle biblioteche, delle pratiche biblioteconomiche, della lettura e della cultura in generale, sia dal punto di vista sincronico, per quanto attiene alla gestione organizzativa, dei flussi documentari, e – tema oggi di grande attualità e complessità – alle problematiche della produzione di archivi digitali. Data la ricchezza dei contenuti, il seminario è stato organizzato in tre sessioni tematiche, focalizzate sui seguenti temi: gli archivi storici delle biblioteche come strumento di conoscenza e analisi della realtà socio-culturale dell’epoca; gli archivi correnti delle biblioteche, ovvero gestione dei flussi documentali, strumenti di intervento, problematiche e soluzioni; digitalizzazione e trattamento informatico degli archivi nelle e delle biblioteche a scopo gestionale e di valorizzazione del patrimonio. Andrea De Pasquale, soprintendente dell’Archivio Centrale dello Stato, ha dedicato l’intervento di apertura ai temi degli archivi nelle biblioteche e degli archivi delle biblioteche, presentando un puntuale quadro storico normativo di riferimento e proponendo una panoramica sulle modalità e gli strumenti di gestione e sulle attività di valorizzazione in corso presso alcune istituzioni nel contesto nazionale e internazionale. La prima sessione, presieduta da Loretta De Franceschi, era mirata a “Gli archivi storici delle biblioteche come strumento di conoscenza e analisi della realtà socio- culturale dell’epoca”. Alberto Petrucciani (Università La Sapienza, Roma), ne ha parlato per primo, soffermandosi su Il pubblico delle biblioteche e la loro funzione: l’importanza degli archivi di biblioteche per la storia e per la biblioteconomia. Nell’intervento si è innanzi tutto evidenziato come gli archivi delle biblioteche siano stati – purtroppo – in tanti casi trascurati, oppure danneggiati dai bombardamenti durante le guerre, con la conseguente perdita totale o parziale dei documenti. Tali assenze o lacune privano gli studiosi di una fonte di grandissima importanza per la ricerca, sia per conoscere quale sia stato davvero – nel tempo – il pubblico delle biblioteche, sia per considerare quali funzioni esse abbiano realmente svolto, per chi, dove e quando. Inoltre, l’esame di questo materiale può indurre a una riflessione biblioteconomica sulla progettazione dei servizi anche nel mondo di oggi, cercando di superare l’atteggiamento, talvolta prevalente, di subire in maniera passiva le prassi abituali, l’andamento degli usi e i comportamenti dell’utenza. Petrucciani ha anche presentato il sito L&L. Lives and Libraries. Lettori e biblioteche nell’Italia contemporanea, progetto che intende documentare e analizzare la fruizione e l’impatto delle biblioteche ricorrendo soprattutto alle testimonianze di personaggi di qualsiasi genere, rintracciabili in testi autobiografici, interviste, carteggi, ecc. Enrico Pio Ardolino (Università La Sapienza, Roma) ha parlato de I registri di lettura come fonte documentaria su libri e lettori: la Biblioteca provinciale di Potenza e il caso di Benedetto Croce. L’intervento ha presentato un’analisi dei registri conservati nell’archivio di questa biblioteca per il periodo dal 1926 al 1945, in relazione al panorama dei lettori delle opere di Benedetto Croce durante il fascismo. Questo era il periodo di maggiore solitudine e isolamento intellettuale del filosofo napoletano, vissuto in una piccola realtà di un capoluogo di provincia non lontano dalla sua città. Ardolino ha così illustrato quali erano le opere di Croce più lette e richieste in questi anni, quali gli indirizzi prevalenti all’interno della vasta produzione crociana e, in particolare, si è concentrato sul tratteggiare qual era il profilo dei lettori di queste opere. I registri, infatti, restituiscono informazioni importanti, permettendo di conoscere le varie categorie in cui i lettori venivano suddivisi: innanzi tutto per sesso, poi per fasce d’età, per provenienza e anche per professione. Questi dati, uniti ai titoli delle opere richieste in lettura, consentono analisi e riflessioni molto interessanti. Fiammetta Sabba (Università di Bologna, Campus di Ravenna) e Francesca Nepori (Archivio di Stato di Massa) hanno offerto una panoramica su Documenti e complessi di natura archivistica nelle biblioteche statali: una mésalliance secolare. Poiché all’interno delle biblioteche statali sono presenti singoli documenti o cospicui complessi documentari di natura non prettamente bibliografica, ma archivistica o ibrida, l’intervento è stato aperto da una rassegna sulle fonti edite che hanno cercato di delineare una mappatura di questi materiali. Le relatrici hanno poi preso in esame alcuni progetti di censimento che sono stati avviati, proponendo delle considerazioni sulla tipologia documentaria interessata, sulle corrispondenti problematiche gestionali e descrittive, nonché sulla strutturazione interna di tali censimenti. L’attenzione è stata posta in special modo sul censimento degli archivi delle biblioteche statali iniziato nel 2006 per volere del Ministero per i beni e le attività culturali, ma poi – per ragioni non chiare – interrotto: i risultati ottenuti dal lavoro compiuto fino a quel momento non risultano però consultabili allo stato attuale, si spera comunque che possano divenirlo a breve, così da costituire una risorsa preziosa per gli studi in questa direzione. Vincenzo Trombetta (già Università di Salerno), ha focalizzato il discorso su Gli archivi delle biblioteche napoletane. Da esperto frequentatore di questi istituti, ha presentato un’estesa panoramica degli archivi oggi conservati a Napoli, in particolare nella Biblioteca Nazionale, nella Biblioteca Universitaria e nella biblioteca della Società Napoletana di Storia Patria. L’insieme di queste carte, proprio anche per la loro diversa configurazione, rappresenta un patrimonio di enorme rilevanza storica. Grazie a tali sedimentazioni documentarie, infatti, si possono ricostruire non solo le tracce dello sviluppo delle singole strutture – dalla loro gestione interna ai finanziamenti ottenuti, dalle problematiche relative al personale ai servizi erogati al pubblico e alle pratiche catalografiche – ma anche lo stretto legame intrattenuto con l’ambiente socio-culturale così vivace come quello del territorio napoletano. Emergono, tra l’altro, le forniture librarie, le donazioni di collezionisti, il rapporto con le istituzioni e l’Università. Per ogni biblioteca, a titolo d’esempio, l’intervento ha illustrato taluni materiali documentari, con una ricognizione su quelli confluiti, attraverso successivi versamenti, nei fondi dell’Archivio di Stato di Napoli. Rosa Parlavecchia (Università di Salerno), ha tracciato il percorso «Da S. Ivo alla Minerva», compiuto per Il trasferimento della Biblioteca Universitaria Alessandrina e raccontato dai documenti d’archivio. Queste carte documentano il trasloco della biblioteca dai locali dell’antico e monumentale Palazzo borrominiano della Sapienza, luogo che l’aveva ospitata dal momento della sua fondazione voluta da papa Alessandro VII nel 1667. In seguito alla costruzione della Città universitaria a Roma nell’ampia area di Castro pretorio, nel 1935 veniva inaugurata la nuova sede della Biblioteca Universitaria Alessandrina. L’archivio storico della biblioteca contiene la documentazione che fedelmente registra tutto l’insieme del programma relativo al trasferimento: i lavori preparatori al trasporto dell’ingente patrimonio librario, il riordinamento di molte sezioni, la creazione delle varie sale, la fusione con le biblioteche di Facoltà – Lettere, Giurisprudenza e Scienze politiche e sociali – nonché le procedure di catalogazione, l’organizzazione del personale e le acquisizioni effettuate. Questo trasferimento ha rappresentato una fase alquanto problematica nella storia dell’Alessandrina, suscitando critiche e perplessità da parte della comunità bibliotecaria dell’epoca, soprattutto per le infelici sorti toccate al fondo antico, un vero e proprio “sacrilegio bibliotecario”. Antonella Parmeggiani (Università di Bologna), con la relazione L’Archivio storico della Biblioteca Universitaria di Bologna durante la prima metà del ‘900: i fascicoli “vuoti”, ha affrontato il tema del riordinamento e della descrizione del fondo archivistico della BUB e ha, in qualche modo, passato il testimone alla seconda sessione. Il recente versamento del fondo alla sezione dell’Archivio storico dell’Università di Bologna ha reso disponibili le scritture relative all’attività della Biblioteca dall’800 fino ai nostri giorni, con qualche testimonianza del ‘700. Le attività di riordinamento hanno consentito la ricostruzione della storia archivistica, l’emersione dei diversi titolari di classificazione in uso, a partire da quelli del 1883 e del 1913 e una mappatura delle mancanze, attraverso il rilevamento di non pochi fascicoli privi di documenti, soprattutto relativamente al periodo che intercorre fra i due conflitti mondiali. La seconda sessione – presieduta da Concetta Damiani – dedicata agli archivi correnti delle biblioteche, ha provato a indagare sui temi della gestione dei flussi documentali, sugli strumenti d’intervento e sulla loro effettiva diffusione, su criticità e possibili soluzioni. Se la prima sessione ci ha restituito la contezza di patrimoni archivistici più o meno ben conservati, in alcuni casi oggetto di attività di riordinamento e descrizione inventariale e pertanto nelle disponibilità degli studiosi per la consultazione, la seconda invece si apre con la legittima preoccupazione che non sia così scontato che l’attuale produzione documentaria segua le medesime sorti. Gli archivi correnti delle biblioteche – cartacei, ibridi, digitali – in che stato si trovano? Le istituzioni curano i propri archivi correnti? Pianificano il futuro documentale? Sono rispettose della normativa? Producono o utilizzano piani di classificazione e conservazione? Gli interventi della sessione hanno provato a fare il punto della situazione. Ha iniziato Mariella Guercio (Scuola di specializzazione beni archivistici e librari, Università La Sapienza, Roma) che, con Classificare documenti, formare aggregazioni, conservare archivi: la linea d’ombra degli archivisti e della multidisciplinarietà, ha evidenziato la non differibilità di un bilancio anche alla luce dell’accelerazione che la pandemia ha dati ai processi di trasformazione digitale. Se il piano normativo presenta una dimensione di assestamento tra qualche compromesso e fondamentali passi avanti, gli strumenti di supporto documentale e archivistico, benché chiaramente individuati, sono ancora lontani da un buon grado di sviluppo e diffusione. Il passaggio dalla dimensione documentale della gestione a quella archivistica digitale, normalizzata e flessibile, richiede alle nostre discipline il passaggio a una maturità di metodi e di standard operativi non più rinviabile. Richiede inoltre la capacità di sviluppare soluzioni multidisciplinari che la specifica natura dell’ente produttore “biblioteca” consente e favorisce. Quella proposta da Rosa Maiello (AIB, Università Parthenope) è invece una riflessione su Quattro aspetti del lavoro archivistico nelle biblioteche che meritano di essere approfonditi: la gestione documentale corrente effettuata dalle biblioteche come strutture amministrative; la gestione di archivi storici (con riferimento al proprio o a quelli di persona acquisiti in dono), la gestione di materiali archivistici (singoli documenti, come le lettere o le fotografie, a volte reperiti per caso, ad esempio all’interno di un fondo librario) e, infine, la gestione di singole tipologie documentarie che spesso costituiscono al contempo documenti archivistici e pubblicazioni (il caso da manuale è quello delle tesi di dottorato, ma anche, a livello macro, il sistema del deposito legale). Sono ambiti di lavoro diversi che in parte richiedono anche applicazione di metodologie e fonti normative diverse, ma che in un’ottica di valorizzazione andrebbero affrontati in modo unitario. Con Annalisa Rossi (Soprintendente archivistico e bibliografico della Lombardia), infine, dal punto di vista delicato e nevralgico delle istituzioni di tutela, è stata puntata l’attenzione su Archivi & Biblioteche: interdipendenza (positiva) fra principi e pratiche, sottolineando l’interdipendenza positiva ma non sempre consapevole, che si crea tra il soggetto produttore e l’archivio all’interno delle biblioteche. Hanno i bibliotecari piena consapevolezza delle produzioni documentarie che li riguardano e avvedutezza nella loro gestione? La recente acquisizione della funzione di tutela bibliografica in capo alle Soprintendenze archivistiche ha facilitato processi virtuosi nel contesto di pratiche ancora tutte da disegnare e di una cultura condivisa da consolidare. La strada da percorrere è ancora lunga e non del tutto spianata. L’ultima sessione del Workshop – presieduta da Pierluigi Feliciati – è stata dedicata al tema trasversale dell’applicazione delle tecnologie digitali alla produzione degli archivi delle biblioteche, al loro studio e alla loro valorizzazione. L’adozione delle tecnologie dell’informazione disponibili nel presente sembrerebbe essere, almeno in teoria, un falso problema, considerato il loro livello di assestamento nelle pratiche quotidiane, di maturità in termini di risposta alle esigenze informative e di ricerca e stando alla normativa nazionale e internazionale che le rende obbligatorie. Nei fatti, però, sappiamo che i requisiti minimi necessari per produrre archivi digitali a norma, per riprodurre serie documentali analogiche producendo, gestendo e conservando correttamente collezioni digitali ed infine per rendere accessibili e trovabili le risorse digitali in rete, non sono sempre sostenibili dalle organizzazioni. Le biblioteche, come già sottolineato durante la sessione precedente e come emerso durante la sessione conclusiva, non fanno eccezione. Il “digitale”, infatti, resta un territorio di confine, in mano agli specialisti, e non sempre è facile attivarne in pieno tutte le potenzialità per migliorare le procedure di funzionamento, documentazione e cooperazione delle attività delle biblioteche. I sistemi informativi, prima di tutto quelli votati alla catalogazione e ai servizi conseguenti, producono e raccolgono grandi masse di dati sulle attività quotidiane, senza che se ne controlli pienamente la tenuta, la conservazione e l’accesso futuro; le risorse che documentano gli eventi speciali, i corsi di formazione e aggiornamento, le iniziative di rete non sono gestite sulla base di specifiche policy, con il rischio di non farne oggetti di memoria. Il titolo previsto per la sessione è stato “La digitalizzazione e il trattamento informativo degli archivi nelle/delle biblioteche”, volendo comprendere sia le problematiche relative all’uso delle riproduzioni digitali dei documenti prodotti nel tempo su supporti analogici, sia all’adozione di strumenti e modelli logici e procedurali – ovviamente basati su software – per l’elaborazione dei dati e dei documenti d’archivio prodotti dalle biblioteche, la loro conservazione, diffusione e ricerca. Il primo intervento, di Simona Inserra (Università di Catania), Per lo studio dell’archivio della biblioteca del Collegio dei Gesuiti a Catania: un progetto in corso tra Archivio storico dell’Università e Biblioteca Regionale, ha presentato le linee generali del progetto di studio e valorizzazione della documentazione archivistica relativa alla biblioteca del Collegio dei Gesuiti di Catania, conservata presso l’Archivio storico dell’Università degli studi di Catania e presso la Biblioteca Regionale della città etnea, finalizzato alla ricostruzione virtuale della originaria biblioteca, oggi in parte dispersa. Ad oggi mai studiato nel suo complesso, l’archivio appare ricco di documenti che possono senz’altro contribuire sia a una migliore comprensione del momento di passaggio dei fondi librari dal Collegio dei Gesuiti alla Biblioteca, allora Universitaria, sia allo studio della biblioteca dei Gesuiti nelle diverse fasi di formazione, gestione, conservazione, dalla istituzione del Collegio catanese. La documentazione archivistica, in fase di digitalizzazione e trattamento, è studiata insieme agli esemplari del fondo librario, al fine di incrociare dati e informazioni tratti da elementi materiali quali, tra gli altri, note di possesso, segnature di collocazioni specifiche, legature ed elementi decorativi. Il trattamento digitale delle fonti sembra configurarsi in questo progetto come terreno di dialogo e cooperazione tra diversi specialismi. È seguita la relazione di Carolina Lussana (Fondazione Dalmine), Le biblioteche degli archivi. Il patrimonio documentale dell’impresa tra fondi archivistici e bibliografici. Gestire il patrimonio documentale storico prodotto dall’industria stimola chi se ne occupa a mettere in discussione la “storica separazione” fra il mondo degli archivi e quello delle biblioteche. Una “separazione” di approcci, di strumenti di descrizione, di sistemi di trattamento dell’informazione che risulta spesso non adeguata ad affrontare in una prospettiva a tutto tondo il variegato patrimonio documentale prodotto dall’impresa, fatto certo di documenti archivistici più tradizionali, ma composto anche da serie di prodotti, oggetti, cataloghi, pubblicazioni e volumi prodotti dall’impresa, nonché da biblioteche tecniche aziendali fortemente integrate con le serie documentali prodotte e conservate dalle funzioni aziendali. Quando il patrimonio storico dell’impresa viene poi conservato e valorizzato da un soggetto terzo – ad esempio una Fondazione culturale – al patrimonio dell’impresa si aggiunge quello proprio dell’ente di conservazione, che può ricevere fondi sia archivistici che librari. L’intervento ha proposto così riflessioni derivanti dall’esperienza pratica di direzione di due enti di conservazione appartenenti al mondo dell’impresa, che conservano fondi archivistici e librari e gestiti in modo integrato sia dal punto di vista della metodologia, che degli strumenti informatici, che attivano l’adozione di soluzioni trasversali, da aggiornare sempre negli obiettivi e nelle tecnologie adottate. L’ultimo intervento, Perché separare dati e documenti (quando serve), è stato quello di Giovanni Bergamin (AIB) che ha presentato alcuni strumenti informatici utili per gestire quella pletora di oggetti (o risorse digitali) prodotti durante l’attività di una biblioteca e che di solito non rientrano negli oggetti informativi o archivistici canonici che la stessa biblioteca tratta o produce. Si pensi infatti alle raccolte di foto, ai video di eventi, alle raccolte di dati non catalografici, come le statistiche, ecc. Il sito web istituzionale risponde solo parzialmente alle esigenze di controllo, gestione e conservazione di queste preziose risorse. La visione del web semantico che prevede di separare dati e documenti potrebbe oggi essere applicata alla fonte, con vantaggi per i servizi della biblioteca, in particolare comunicazione e accesso. Le recenti evoluzioni di Wikibase, soluzione adottabile anche per singole organizzazioni, e di Schema.org possono rappresentare in questo contesto concrete opportunità da considerare. Rimandando riflessioni più accurate e meditate al volume che accoglierà gi atti del seminario, possiamo sinteticamente concludere che la tematica degli archivi delle biblioteche risulta essere estremamente interessante e attuale e che l’incontro ha generato numerose sollecitazioni e considerazioni. Loretta De Franceschi Concetta Damiani Pierluigi Feliciati  ","
 Archivi, Archivi delle biblioteche "
https://aibnotizie.aib.it/seminario-linked-data/,Global interoperability and linked data in libraries,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," Il 18 e 19 giugno 2012 si è svolto a Firenze il seminario “Global Interoperability and Linked Data in Libraries”, promosso da Università degli studi di Firenze, Istituto centrale per il catalogo unico delle biblioteche italiane (ICCU), Biblioteca nazionale centrale di Firenze (BNCF), Casalini Libri, Comune di Firenze, Conferenza dei rettori delle università italiane (CRUI), Associazione italiana biblioteche (AIB), Istituto di teoria e tecniche dell’informazione giuridica del Consiglio nazionale delle ricerche (ITTIG-CNR), Fondazione Rinascimento digitale, in collaborazione con la rivista JLIS.it, che ha pubblicato in anteprima testi e slide delle presentazioni e che pubblicherà, nel secondo fascicolo del 2012, gli atti completi del seminario. 28 relatori, più di 300 partecipanti, 10 paesi sono stati rappresentati all’interno di un percorso durato due giorni, che analizza i molteplici aspetti del fenomeno dei linked data dal punto di vista del mondo delle biblioteche. Il comitato scientifico, coordinato da Mauro Guerrini dell’Università degli studi di Firenze, ha pensato le quattro sessioni del Seminario come macroaree legate fra loro, come quattro passaggi essenziali per capire, indagare e descrivere il promettente intreccio fra il mondo delle biblioteche e quello del web semantico sotto l’angolazione strategica e tecnologica, per raccordarsi poi con l’attuale stato dell’arte. Dopo i saluti introduttivi di Rossella Caffo, che ha esposto l’impegno dell’ICCU in progetti europei attinenti a quest’ambito (Linked Heritage e Europeana) e di Mauro Guerrini si è entrati nel vivo del dibattito. Nella prima sessione, intitolata “Linked data as a new paradigm of data interconnection” e presieduta da Daniela Tiscornia (ITTIG-CNR) si sono armonizzati alcuni interventi didascalici, che avevano l’obiettivo di mettere tutti i partecipanti in grado di comprendere a pieno la tematica dei Linked data, con altri più squisitamente tecnici. Da un lato c’è il web semantico: i motori di ricerca, interpretando la richiesta fatta dall’internauta, offriranno solo risultati attinenti, prodotti da fonti certificate e autorevoli. Questo è già possibile per una sempre crescente porzione di internet, in cui i dati sono atomicamente strutturati e legati fra loro da link autoparlanti, che definiscono essi stessi le caratteristiche delle relazioni fra i concetti. Dall’altro c’è il mondo degli OPAC: separati dal web, contenitori isolati fra loro, ma con un potenziale informativo estremamente ampio. Nel mezzo ci sono i bibliotecari: in bilico fra regole di catalogazione create e pensate nel secolo scorso e nuovi schemi di pensiero nati e cresciuti nell’era digitale. Karen Koyle, bibliotecaria/blogger esperta di biblioteche digitali, è entusiasticamente drastica: il passaggio ‘dalla biblioteca fisica alla biblioteca del web’ comporterà un radicale cambiamento della professione dei bibliotecari, il cui compito primario sarà quello di liberare i cataloghi dal loro isolamento e convertirli in linguaggi comprensibili alle macchine. Più tecnico l’intervento di Tom Baker, CEO di Dublin Core Metadata Initiative, che ha spiegato e descritto la grammatica dei linked data, RDF, sottolineando come nell’ottica della preservazione dei dati sia fondamentale servirsi di vocabolari controllati ‘che vengano mantenuti vivi’. Un linguaggio comune come RDF, infatti, oltre a facilitare lo scambio dei dati nel presente potrà dare una risposta al problema dell’obsolescenza dei formati particolari nel futuro. L’utilizzo della grammatica RDF per descrivere un insieme di dati è imprescindibile dall’uso di vocabolari controllati, che esprimano univocamente i concetti e le relazioni esistenti fra essi. L’IFLA è da tempo impegnata nella pubblicazione di vocabolari e ontologie per FRBR, FRAD, FRSAD e ISBD sull’Open Metadata Registry, un contenitore di ontologie di diversi ambiti creato per supportare il lavoro di chi voglia creare un vocabolario controllato. Proprio su questi vocabolari è stata forgiata la seconda sessione, intitolata “Publishing value vocabularies as Linked Data” e presieduta da Mauro Guerrini. Alan Danskin della British Library ha raccontato l’esperienza di implementazione di RDA con FRBR e FRAD; Kevin Ford, Library of Congress, ha parlato della pubblicazione in Linked Data di LC Subject Headings and Names e della LC Classification; Joan S. Mitchell e Michael Panzer, di OCLC, hanno ripercorso il backstage del lavoro sulla Dewey con un approfondimento sul collegamento dei concetti geografici con GeoNames, uno dei principali fornitori di identificatori URI per le entità geografiche. Sul versante italiano è stato molto interessante l’intervento di Anna Lucarelli e Giovanni Bergomin sull’evoluzione del Nuovo Soggettario verso l’interoperabilità con la pubblicazione dei metadati in RDF/SKOS e la sperimentazione dell’impiego del Thesaurus per l’indicizzazione automatica delle risorse digitali. Ginevra Peruginelli e i colleghi dell’ITTG-CNR hanno condiviso la loro esperienza descrivendo approfonditamente il progetto dell’apertura ai linked data della ricerca giuridica con l’esempio della banca dati DoGi-Dottrina Giuridica. “Towards a web of data: standards and applications” è il titolo della terza sessione, presieduta da Rossella Caffo, che ha visto come protagonisti gli standard e le applicazioni. Pat Riva (Bibliothèque et Archives nationales du Québec e IFLA FRBR Review Group) ha raccontato il lavoro su FRBR ed Elena Escolano Rodriguez (ex chair di ISBD) il superamento delle barriere linguistiche di ISBD grazie alla conversione dello standard nel linguaggio dei Linked Data. Graham Bell (EDItEur), Patrizia Martini (ICCU) e Tiziana Possemato (Atcult) hanno parlato dell’implementazione dei dati prodotti dalle istituzioni culturali con metadati commerciali: un supporto non solo teorico ma anche pratico agli enti che intendano procedere con la produzione di Linked Data. Infine, durante la quarta sessione (The public administration and library experiences, presieduta da Maria Letizia Sebastiani, BNCF) sono stati raccontati progetti ed esperienze già attivi di apertura di dati nella pubblica amministrazione (Comune di Firenze e Regione Piemonte) e nelle biblioteche (Bayerische Staatsbibliothek, National Library of Sweden, Bibliothèque nationale de France e Biblioteca apostolica Vaticana). È difficile far rientrare in poche righe un panorama vasto e complesso come quello che si è delineato nelle due giornate del seminario. La sensazione è che ci sia ancora tanto da fare: la lunga storia delle biblioteche è stata caratterizzata dall’obiettivo predominante di strutturare le informazioni dei cataloghi con linguaggi di scambio, oltre che dall’attenzione alla qualità dei metadati prodotti. Ormai è inevitabile chiedersi, come fanno Mauro Guerrini e Tiziana Possemato, quanto questi linguaggi siano adatti a liberare i cataloghi delle biblioteche dai loro contenitori isolati, a integrarli nel web semantico, a essere ri-usati anche al di fuori del contesto bibliotecario. Rendere interoperabili sistemi differenti fra loro con l’uso di un formato comune è il primo passo da compiere; una grammatica versatile e universale come quella dei linked data potrebbe essere il motore di questa radicale evoluzione. I cataloghi che noi conosciamo lasceranno il posto a nuovi strumenti di ricerca sempre meno separati dal resto del web. Il vantaggio dell’interazione sarà reciproco: la rete verrà enormemente arricchita dalla liberazione dei nostri dati e le biblioteche parleranno con la lingua del web, fra loro e al di là di loro stesse. La vera sfida che i bibliotecari si troveranno ad affrontare consisterà non tanto nella conversione massiva dei dati bibliografici esistenti, quanto nella creazione di nuovi strumenti di mediazione che siano compatibili col web dei dati. Come si è visto nell’ultima sessione del seminario, c’è chi sta già andando in questa direzione.  vdemontis@gmail.com ","
 Linked data "
https://aibnotizie.aib.it/good-information-is-development-and-investment-for-the-future/,Good information Is development and  investment for the future,,AIB Notizie,,24 Settembre 2019,,HTML,https://aibnotizie.aib.it/,,,,CC BY-SA 4.0,"   Riceviamo e volentieri pubblichiamo un contributo della nuova presidente del GIDIF RBM, Gruppo Italiano Documentalisti dell’Industria Farmaceutica e degli Istituti di Ricerca Biomedica, Ivana Truccolo. I più cordiali auguri di buon lavoro alla neo-presidente, che è anche una socia AIB ed una cara amica, come a tutto il nuovo direttivo GIDIF di cui fanno parte Silvia Molinari, vice-presidente, Francesca Gualtieri, tesoriere, Fulvia Merlini, Mauro Mazzocut, Mirta Baldacci e Chiara Formigoni. Fare delle cose insieme e in modo concordato (lavorare insieme) in favore di un obiettivo che vale e si rinnova nel tempo è il senso profondo e insostituibile dell’associazionismo, la superiorità rispetto all’agire da soli. Così è per il GIDIF-RBM, l’associazione no-profit che rappresenta i biblio-documentalisti che operano nel settore biomedico pubblico e privato in Italia. GIDIF-RBM, Gruppo Italiano Documentalisti dell’Industria Farmaceutica e degli Istituti di Ricerca Biomedica, ha nel suo acronimo la sua peculiarità e la ragione del suo esistere e continuare. Essa infatti è nata dall’unione di volontà, bisogni, impegno e sogni di professionisti che operavano sia in ospedali, università, istituti di ricovero e cura a carattere scientifico, agenzie regionali, sia in case farmaceutiche o altri tipi di aziende, pubbliche e private. E’ un’associazione piccola ma vitale (vi aderiscono ora una sessantina di soci) che ha da poco celebrato i suoi trenta anni [1]. Da pochi giorni ho l’onore di esserne la presidente succedendo a personalità di spicco nel panorama delle biblioteche-centri di documentazione biomedica in Italia. Le 5 parole chiave su cui intendiamo lavorare come Direttivo sono: 1) #Formazione#: è una delle principali ragioni per cui il GIDIF-RBM è stato costituito. Ora la situazione è diversa dagli anni in cui l’associazione è nata. Allora vi era una duplice urgenza: da un lato provvedere alla formazione e all’aggiornamento continuo delle persone che nelle varie realtà erano deputate a occuparsi di interrogazione delle banche dati, dall’altro dotarsi di strumenti pratici per recuperare velocemente la documentazione scientifica necessaria ai professionisti per curare meglio le persone, fare ricerca applicata, realizzare progetti. Il GIDIF-RBM ha saputo rispondere a entrambe le esigenze. Il catalogo collettivo (1987- 2017 )garantiva un interscambio regolamentato e gratuito di articoli fra biblioteche di diversa tipologia, in tempi in cui altre istituzioni nazionali tardavano a organizzarsi. Ora, in era di ACNP e NILDE, di sistemi nazionali come Bibliosan o lo stesso SBN e regionali come SBBL in Lombardia, Biblioteca Virtuale per la Salute in Piemonte e altri, tale catalogo ha perso buona parte della sua funzionalità e, con coraggio, è stato chiuso. Ma la formazione continua dei biblio-documentalisti continua ad avere una grande domanda anche in ragione dei cambiamenti normativi in via di perfezionamento, pur nella perdurante precarietà dei rapporti di lavoro nel settore pubblico. Nella realtà tale figura opera, spesso sotto altri profili, in ospedali e aziende sanitarie, centri di ricerca e cura, agenzie regolatorie, università, case farmaceutiche, già dai primi anni ’80. Lo sviluppo della tecnologia nel campo della documentazione scientifica ha giocato un ruolo decisivo nel cambio di paradigma ricerca-metodo-tempi: dallo spoglio cartaceo degli indici si è passati alla consultazione veloce e diretta nel web dei database bibliografici. In poco tempo tali risorse divennero imprescindibili sia per  clinici che per ricercatori e altri professionisti sanitari. In tempi pre-Internet, né tali database erano accessibili a tutti né la competenza per interrogarli era a portata di tutti. La persona individuata ad acquisire un’expertise specifica a volte era il bibliotecario, a volte un professionista esperto della materia o interessato a diventarlo avvalendosi del suo background, non necessariamente biomedico, curiosità, propensione all’apprendimento, apertura mentale, conoscenza dell’inglese. I requisiti di tale professione erano ben specificati in Documentazione e Biblioteconomia [2], la cui prima edizione è proprio di quegli anni. L’università in Italia non è stato il luogo di elezione per la formazione di tali professionisti dell’informazione biomedica. Vi hanno supplito istituzioni autorevoli come l’Istituto Superiore di Sanità, il CNR e associazioni professionali quali AIDA[3], il BDS e il GIDIF-RBM. Quest’ultimo è stato testimone e in un certo senso protagonista dell’evoluzione di questo settore e di questa professione, mettendo a disposizione competenze culturali integrate e promuovendo la necessaria mediazione culturale fra le parti dell’informazione, l’uso del web e delle tecnologie in tutte le sue declinazioni più sofisticate e, non ultima, la comunicazione indirizzata ai pazienti. In questa nuova stagione, di motori di ricerca, contratti precari e sovrabbondanza di fonti informative e risorse, la formazione ha altri obiettivi non meno importanti: le nuove versioni delle banche dati biomediche, il diritto d’autore/copyright nell’era web e open access, gli indicatori biblio-altmetrici, la gestione dei dati grezzi, i software di gestione bibliografica, i repository istituzionali, presidi della scienza aperta, il mondo delle ricerche bibliografiche supplementari, gli strumenti di selezione delle informazioni affidabili in tema di salute.  Un fronte su cui intendiamo spenderci è sempre e comunque la formazione, in accordo con le università, su argomenti in evoluzione perché in evoluzione è questa professione. 2) #Partnership#: con associazioni affini o diverse. Molti di noi biomedici erano (e sono molto convintamente, per quanto mi riguarda) soci anche dell’Associazione Italiana Biblioteche. Ragioni storiche, quali il dinamismo del settore biomedico che richiedeva di disporre celermente di strumenti teorico-pratici,  non hanno trovato una risposta sufficiente in quegli anni nell’associazione madre. Ma nulla osta che, in anni diversi, ci si possa, e a mio avviso debba, ritrovare individuando percorsi da fare insieme. La collaborazione tra associazioni, anche di diversa natura, è auspicabile e vincente in tempi di integrazione multidisciplinare. 3) #Partecipazione a convegni e congressi#: L’appuntamento primaverile del GIDIF-RBM con Bibliostar è ormai un must che ci stimola a sintonizzarci sui temi del convegno declinandoli in chiave specifica. I materiali didattici vengono poi resi disponibili sul sito e solitamente un report viene pubblicato su “Biblioteche Oggi”.  Un altro appuntamento è il congresso o workshop annuale dell’EAHIL, l’European Association of Health & Information Libraries, l’associazione europea di riferimento, nei cui organi sono ampiamente rappresentati soci dell’Associazione. Altri eventi possono essere realizzati insieme con altre realtà. 4) #Pubblicazioni#: scrivere articoli scientifici e divulgativi è uno degli scopi di un’associazione professionale. Anche il GIDIF-RBM ha al suo attivo una discreta quantità di pubblicazioni, ha uno spazio in “Biblioteche Ogg”i e ha sempre curato “Notizie”, storico bollettino che da qualche anno si è trasformato nel blog accessibile al sito [www.gidif-rbm.org] (ultima consultazione, 23/09/2019) 5) #Comunicazione online e sito#: il sito è ora più amichevole, ha un account social su Facebook, la condivisione dei materiali su SlideShare ma l’interazione con il pubblico ha ampie possibilità di miglioramento. In tempi come questi la cosa più importante da curare è la sostenibilità. Spesso notiamo sempre le stesse persone che “girano” nelle varie associazioni perché molti colleghi si trovano a portare avanti il lavoro da soli o in situazioni precarie o di insoddisfazione. Noi vorremmo rivolgerci proprio a loro perché il  contributo di idee, temi da trattare, argomenti su cui fare formazione e modalità per farlo, che tanti colleghi possano portare sono essenziali per rendere vitale e utile un’associazione professionale. E per questo, la collaborazione virtuosa fra associazioni simili e diverse, è stimolo reciproco, innovazione e forza. [1] Silvia Molinari, Francesca Gualtieri, Maria Albano, Chiara Formigoni, Ivana Truccolo. GIDIF,RBM: trent’anni di attività (1985-2015). “Biblioteche Oggi” 34 (2016), p. 61-65. [2]Maria Pia Carosella, Maria Valenti. Documentazione e biblioteconomia. Manuale per i servizi di informazione e le biblioteche speciali italiane. Milano: Franco Angeli, 1984. [3]Antonietta Folino, Erika Pasceri. Per una storia della Documentazione in Italia: l’Associazione Italiana per la Documentazione Avanzata (1983-2017). “JLIS.it” 8 (2017) e Ferruccio Diozzi   La cultura della documentazione: quindici anni di AIDA in Italia, “AIDAInformazioni”                 35(2017), 3-4, p.47-59. Ivana Truccolo itruccolo@cro.it ","
 GIDIF RBM "
https://aibnotizie.aib.it/stelline-2016-google-biblioteche/,Google e le biblioteche: un breve (e parziale) report dalle Stelline 2016,,AIB Notizie,,19 Aprile 2016,,HTML,https://aibnotizie.aib.it/,,,,CC BY-SA 4.0," È stata davvero una bella e utile esperienza, questa ventunesima edizione del convegno delle Stelline, tenutosi il 17 e 18 marzo in una splendida Milano, luminosa e ormai quasi primaverile. Con un’affluenza particolarmente alta di iscritti (chi, tra i presenti, non è rimasto colpito dal serpentone formatosi all’ingresso prima dell’inizio dei lavori?), quest’anno il convegno era intitolato Bibliotecari al tempo di Google. Profili, competenze, formazione. E proprio sul titolo – l’anno prossimo, accipicchia, Google compie vent’anni! –, Stefano Parise ha fatto notare con un’antica parolaccia (sineddoche), che richiamando al noto motore di ricerca si voleva in fondo indicare la ‘parte per il tutto’, l’insieme appunto variegato delle componenti di Internet e della Rete. Sessione “Scenari e tendenze” A partire dall’attesa sessione della mattina del 17 (tenutasi in una gremita Sala Manzoni), intitolata Scenari e tendenze e presieduta dallo stesso Parise, le relazioni sono state in effetti molto eterogenee, discusse con toni e registri tra loro differenti e tutte di impronta teorica. Dopo i saluti delle autorità, tra cui quelli della presidente AIB Enrica Manenti, sono intervenuti Sari Feldman, Presidente dell’American Library Association, con una relazione dal titolo Libraries Trasform, Alberto Petrucciani (A che servono i bibliotecari, prima e dopo Google?), Lynn Silipigni Connaway (“I go to Google First”: integrare la biblioteca nella vita dell’utente) e Riccardo Ridi (Prima e dopo la rete. Le biblioteche, i bibliotecari e l’organizzazione ipertestuale della conoscenza). Ha concluso la sessione un video-intervento di John Palfrey, autore del volume BiblioTech. Perché le biblioteche sono più che mai importanti al tempo di Google recentemente tradotto dall’Editrice Bibliografica (per chi volesse approfondire segnalo un’interessante intervista allo stesso Palfrey, curata da Nicola Cavalli e pubblicata su Biblioteche oggi di marzo 2016, pp. 55-57). Il nodo centrale degli interventi, seguiti da un pubblico vivace che ha costantemente dialogato e interagito con i relatori, è stato quello delle continue trasformazioni del servizio e delle competenze del bibliotecario, sempre più orientato all’aggiornamento e al confronto con il mondo del digitale e dei motori di ricerca. È emersa perciò la necessità di guardare naturalmente con ottimismo e fiducia ai nuovi orizzonti tecnologici – ormai di fatto indispensabili per soddisfare e ottimizzare l’aggiornamento dei bibliotecari e le esigenze del servizio agli utenti –, senza tuttavia dimenticare di affiancare alle tecnologie idee e contenuti originali, puntando dunque sulla qualità dei servizi (qualità fondamentale, ad esempio, nei cataloghi o nei progetti di digitalizzazione seri e ben fatti). La sessione pomeridiana intitolata Biblioteche accademiche: nuove strategie di servizio, tenutasi ancora in Sala Manzoni (mentre nella sessione parallela, Sala Leonardo, si discuteva di La biblioteca pubblica verso nuove competenze), è stata presieduta e moderata da Giovanni Solimine. Intense e stimolanti sono state le tante relazioni: Maria Cassella (Nuove professioni nell’era di Google: un quadro di competenze per il data librarian), Anusuya Aramugam (Supportare la ricerca digitale attraverso discovery evoluti: un caso di studio alla Monash University), Piero Cavaleri (Oltre il “copia e incolla”: il ruolo del bibliotecario per l’academic integrity), Tiziana Possemato e Roberto Delle Donne (SHARE-Catalogue: le biblioteche universitarie in linked open data), Agnese Galeffi e Andrea Marchitelli (Il catalogo come learning place: nuove competenze del bibliotecario, che avrebbe potuto tranquillamente vincere un ipotetico premio ‘best slides Stelline 2016’), Antonella Trombone (La gestione del catalogo partecipato: il ruolo dei bibliotecari nelle dinamiche d’interazione tra dati e utenti) e Laura Testoni (Si può “apprendere” la complessità? Nuove competenze per una Information Literacy sensibile al divenire dell’ecosistema informativo). In particolare il catalogo, ma non solo, è stato al centro delle singole relazioni. Sono stati ad esempio presentati nuovi e interessanti progetti, come il catalogo della Monash University (South Africa) e l’ambizioso – per una volta (che soddisfazione) tutto ‘meridionale’ – SHARE catalogue, portale open data che riunisce i cataloghi delle Università della Campania, della Basilicata e del Salento. Vivaci sono state anche le relazioni di Maria Cassella (sulla figura del data librarian), Piero Cavaleri (sui software antiplagio e sul ruolo costruttivo che le biblioteche, insieme alle università, potrebbero giocare in tal senso), Galeffi e Marchitelli (con considerazioni particolarmente stimolanti sul catalogo come luogo di autoapprendimento, per l’utente, dei principi e delle pratiche di catalogazione), Antonella Trombone (sulle modalità di interazione degli utenti con i cataloghi di nuova generazione, come quello recentissimo della New York Public Library) e Laura Testoni (sul nuovo testo di riferimento sull’Information literacy, il Framework for Information literacy for higher education). In conclusione, al di là delle relazioni qui sintetizzate (ma vanno almeno ricordate le altre sessioni, tra cui la vivace e originale Processo all’open access, e le ricche Patto ricco… Ricette locali e progetti nazionali per la lettura e Biblioteche e oltre: percorsi intrecciati) mi pare si possa dire che anche quest’anno l’evento delle Stelline si sia confermato – per ricchezza dei contenuti, funzionalità degli spazi e per l’incrocio sempre costruttivo e stimolante col mondo ‘commerciale’ delle biblioteche – luogo importante di incontro e discussione della comunità dei bibliotecari italiani (e non solo). Un ruolo di rilievo ha poi avuto l’Associazione Italiana Biblioteche, per aver collaborato all’organizzazione dell’evento, e per i numerosi soci e rappresentati AIB intervenuti come relatori e moderatori Gli atti delle singole relazioni, per chi volesse giustamente approfondire i temi qui solo parzialmente accennati,  sono disponibili in formato cartaceo e digitale nel volume Bibliotecari al tempo di Google edito dalla Bibliografica. Enrico Pio Ardolino – enrico.ardolino(at)gmail.com – Dottorando Dipartimento di scienze documentarie, linguistiche e letterarie Sapienza Università di Roma     P.s. Veramente un gioiellino, a mio avviso, la piccola mostra allestita per celebrare i 60 anni della Biblioteca Sormani di Milano. E proprio lì, mentre notavo il bellissimo contrasto tra le fotografie in bianco e nero della ‘vecchia’ biblioteca e i disegni freschi e colorati di alcuni bambini, ho pensato che in fondo in biblioteca c’è sempre stato bisogno, e credo sempre ce ne sarà, di una bella dose di ottimismo, fantasia e creatività. Mostra 60 anni della Biblioteca Sormani ","
"
https://aibnotizie.aib.it/henry-jenkins/,Henry Jenkins,,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0," Nel mese di luglio 2012 Roma ha ospitato per la prima volta Henry Jenkins1, guru statunitense della fan culture, transmedialità e new media literacy. Jenkins insegna all’University of Southern California ed è co-direttore del Comparative Media Studies Program del Massachusetts Institute of Technology (MIT) di Boston. L’Italia è stata l’ultima tappa di una maratona accademica durata un mese, nella quale ha visitato ventotto città di dodici paesi europei e ha partecipato a più di trenta incontri. Henry Jenkins è un comunicatore formidabile che si trova a suo agio davanti ad audience molto diverse. A Roma, l’esperto è stato protagonista di tre iniziative; un incontro co-organizzato dall’Istituto Europeo di Design, Cross-media, l’Ambasciata Americana in Italia e la Regione Umbria (http://www.ied.it/roma/blog/henry-jenkins-perla-prima-volta-a-roma/37814) una puntata del programma radiofonico Fahrenheit di RAI3 (http://www.radio3.rai.it/dl/radio3/programmi/puntata/ContentItem-c8cefbcc-11fd- 4879-b148-9af8a5da77c4.html) e, infine, una live video webchat del Dipartimento di Stato americano (http://conx.state.gov/event/transmedia-generation-spreadablemedia-fan-activism-and-participatory-culture/). In queste tre occasioni, Henkins ha illustrato le sue teorie muovendosi fluidamente tra personaggi della cultura popolare dei comics, come Spiderman, Superman o gli Zombies, e grandiose opere pittoriche come la Cappella Sistina nello Stato Vaticano. Con questi e altri esempi poco convenzionali, Jenkins ha voluto illustrare come da una parte i mezzi di comunicazione cambino forma e, dall’altra, gli stessi contenuti si modellino in funzione dei media. Questo nuovo modo di raccontare, popolare soprattutto tra i più giovani, si compone di contenuti che non si esprimono su un unico mezzo, ma si sviluppano in diversi spazi. Le storie passano da un medium all’altro, trasformandosi da fiction a fumetto a video virale, per poi finire nelle mani dei fan o utenti che scrivono fan fiction, parodie o mash-up in cui i contenuti vengono di nuovo rimescolati. Nelle idee originali di Jenkins ci sono degli spunti di fondamentale interesse per le biblioteche. Il guru racconta che una delle ragioni che vent’anni fa lo spinsero a traslocare alla città di Los Angeles per studiare, fu la possibilità di poter consultare le collezioni delle biblioteche e gli archivi dell’University of Southern California (USC), University of California (UCLA) e American Film Institute. Probabilmente è grazie alla ricchezza e all’apertura delle collezioni di queste biblioteche, che oggi possiamo ascoltare la ricca sorgente di idee innovative sulla cultura che Jenkins promuove con passione. Secondo Jenkins, le biblioteche non devono temere la nascita di nuove piattaforme editoriali e formati del libro come ad esempio l’e-book. Piuttosto, abbiamo bisogno di persone creative che esplorino cosa può fare l’e-publishing per aumentare la capacità degli autori di trasmettere idee e informazioni in nuovi e potenti modi, arricchendo la carta stampata e includendo un’ampia serie di altre funzioni che permettano ai lettori di vivere il processo di lettura in modi finora sconosciuti. In questa prospettiva, Jenkins guarda con particolare attenzione ai giovani, sfidando la presunzione che essi siano civicamente e politicamente disimpegnati. Attraverso storie come quella di Jose, che utilizza Facebook per lottare contro l’isolamento sociale che prova quando pubblica le foto dei suoi disegni solo online e non sui social media; o di Sammy, un’aspirante produttrice cinematografica che pur non avendo soldi per comprarsi una macchina HD, produce un breve documentario di grande successo sulle lotte degli studenti immigrati illegalmente; o di “El Random Hero”, un avido blogger che si reca in biblioteca per accedere a Internet perché a casa non può permettersi un collegamento, Jenkins ci racconta di una gioventù che utilizza i new media per superare, piuttosto che soccombere, alle barriere che li separano dalla sfera politica della società, confermando così l’impatto positivo che i new media possono avere sulla capacità dei giovani di partecipare attivamente nella vita della comunità. Ed è a questo punto che Henry Jenkins chiama in gioco i bibliotecari, soprattutto quelli scolastici, perché diventino un ponte tra l’apprendimento informale tipico della cultura partecipativa e l’apprendimento formale che ha luogo nelle aule delle scuole. Jenkins invita i bibliotecari scolastici a insegnare new media literacies insieme e non invece delle competenze tradizionali come leggere e scrivere. Attraverso quest’opera di collegamento tra l’apprendimento formale e quello informale, i bibliotecari possono da una parte aiutare i giovani a colmare il divario partecipativo e, dall’altra, rimanere membri vitali delle istituzioni educative e culturali. È fondamentale, dunque, identificare quali sono le competenze cross-mediali di cui i giovani hanno bisogno per navigare con efficacia il nuovo panorama dell’informazione digitale. Occorre sviluppare strategie che integrino con efficacia queste competenze nei curricoli didattici. Nelle parole di Max Giovagnoli, primo trans media producer in Italia e convinto sostenitore dell’introduzione dei nuovi media nell’istruzione (Giovagnoli coordina infatti i programmi didattici dell’Istituto Europeo di Design, noto per le sue eclettiche produzioni cross-mediali), «fare transmedia significa ideare forme di racconto distribuite su più media simultaneamente e capaci di mutare in base al linguaggio e al pubblico di ciascuno di essi. Trasformare prodotti creativi in grandi universi partecipativi in ambito globale»2. Le biblioteche, poiché sono istituzioni dedite alla promozione della lettura e della conoscenza, possono diventare elementi centrali di questa nuova cultura partecipativa. Si aprono sia per i bibliotecari sia per le comunità di utenti, panorami futuristi e complessi in cui la carta stampata non è più l’unico protagonista delle collezioni, ma uno tra i tanti medium con cui gli autori compiono ciò che in realtà fanno da sempre: raccontare una storia. Le biblioteche attente a questi nuovi fenomeni, apriranno per i loro utenti le porte della comunicazione cross-mediale che permeerà il panorama digitale del futuro. CamposG@state.gov 1 Henry Jenkins, http://henryjenkins.org/2009/02/if_it_doesnt_spread_its_dead_p.html (“Se un contenuto non si diffonde , muore”) 2 http://www.cross-media.it/2012/06/06/henry-jenkins-a-roma-la-transmedia-generation-che-cambia-il-mondo/ ","
"
https://aibnotizie.aib.it/i-lavori-della-sezione-rare-books-and-special-collections-alla-conferenza-ifla-2023/,I lavori della sezione Rare Books and Special Collections alla conferenza IFLA 2023,,AIB Notizie,,1 Novembre 2023,,HTML,https://aibnotizie.aib.it/,,,,CC BY-SA 4.0,"   L’attività che la sezione “Rare Books & Special Collections” di IFLA ha organizzato in occasione del convegno annuale della Federazione internazionale delle associazioni bibliotecarie, tenutosi lo scorso agosto a Rotterdam, è incentrata su un tema principale di grande rilevanza: l’influenza che l’imperialismo occidentale ha avuto nella rappresentazione delle minoranze indigene. Ritroviamo questa “eredità” coloniale nelle collezioni speciali delle biblioteche, nelle quali sedimentano degli stilemi e degli stereotipi tipici del periodo della loro creazione e della loro acquisizione, influiscono sull’immaginario collettivo e costituiscono, di fatto, una testimonianza mediata del passato delle comunità coinvolte; diviene quindi moralmente prioritario rileggere con la sensibilità e l’oggettività attuale queste fonti, premurandosi lavorare per creare le basi di un futuro più giusto ed egualitario. Questo percorso, che combina l’analisi del passato unito allo studio di soluzioni performanti per raggiungere gli obbiettivi, è stato condotto insieme alla sezione “Indigenous Matters”, creata nel 2015 sulla scia della crescita dell’omonimo gruppo di interesse, con l’obbiettivo di garantire che le strutture, i servizi, le politiche e le pratiche della biblioteca vedano le popolazioni indigene e le minoranze tutelate dallo sfruttamento, dall’emarginazione o da una condizione di svantaggio. La conferenza satellite che precede l’avvio del convegno (18-19 agosto 2023), è il primo evento organizzato dalle due sezioni IFLA in collaborazione con l’Università di Leida. Si intitolata Empire, Indigeneity, and colonial heritage collections: confronting difficult pasts, enabling just futures. Dopo un primo intervento chiave di Damian Webb Confronting Difficult Pasts, si sono susseguite un totale di cinque sessioni che hanno coinvolto relatori provenienti da diversi paesi: Finlandia, Indonesia, Filippine, Canada hanno portato le loro esperienze, raccordate con quelle dei professionisti operanti in biblioteche europee in cui sono conservati i documenti del passato coloniale. I temi affrontati prendevano le mosse dal riconoscimento delle testimonianze indigene all’interno della documentazione posseduta, allo studio, speculare e imparziale, della storia coloniale; passando attraverso l’analisi della metodologia professionale necessaria per avvicinarsi a questa documentazione, si giunge al tema centrale della elaborazione di metodologie (tra cui lo sviluppo delle collezioni, la collaborazione interistituzionale e la riunificazione digitale dei materiali) a cui far riferimento per creare un futuro basato sul rispetto e sulla giustizia, basandosi su alcuni esempi pratici di utilizzo dei metadati e del digitale per raggiungere questo obbiettivo. La riflessione prosegue anche nel vivo del congresso IFLA, attraverso due incontri in cui si ribadiscono da un lato l’importanza di lavorare sulla descrizione dell’eredità culturale che le collezioni delle biblioteche veicolano, applicando le nuove sensibilità per cambiare le passate culture. Infine, si mette in evidenza come l’obbiettivo alto di questo impegno sia la promozione di una società inclusiva, giusta e pacifica, come già sostenuto da UNESCO. Le biblioteche e le collezioni sono, ancora una volta, riconosciute come importanti soggetti nella trasmissione della memoria e del sapere, nell’educazione e nella trasmissione di valori di democrazia e inclusione che le nostre associazioni difendono. Elisabetta Zonca, Biblioteca dell’Accademia di architettura di Mendrisio elisabetta.zonca@aib.it  ","
 Collezioni speciali, colonialismo, indigeni, multiculturalismo "
https://aibnotizie.aib.it/de-bibliotheca-mooc-eduopen/,I MOOC su EduOpen.org il portale del MIUR,,AIB Notizie,,30 Giugno 2016,,HTML,https://aibnotizie.aib.it/,,,,CC BY-SA 4.0,"  E’ stato inaugurato ad Aprile 2016 EduOpen.org, il portale a marchio MIUR dei MOOC italiani. I MOOC (massive open online courses) sono corsi erogati in modalità esclusivamente online da istituzioni accademiche. Pur affondando le loro radici nella lunga tradizione della formazione a distanza, i Mooc sembrano rappresentare una autentica novità nel panorama accademico, a causa del loro successo subitaneo e globale. I principali aspetti che caratterizzano i MOOC sono: – accesso gratuito previa registrazione; – disponibilità online: chiunque abbia un accesso a Internet può iscriversi; – partecipazione su larga scala: non ci sono limiti numerici alle iscrizioni; – scalabilità: è possibile fruire un solo video per pochi minuti o seguire tutto il percorso didattico; – ubiquità dell’apprendimento: ogni MOOC presuppone che sia possibile apprendere ovunque e non necessariamente in una classe; non ci sono confini spazio-temporali all’educazione; – feedback elettronico: i docenti (in genere un team) sono presenti nei video e in alcuni casi presidiano i forum online; – branding: i corsi hanno il marchio dell’università che li propone1 Attualmente su EduOpen ci sono 40 MOOC di 14 università italiane organizzati in percorsi didattici. Chiunque può attivare un suo proprio accesso liberamente e gratuitamente. Tra i MOOC di EduOpen va segnalato “Ricerca dell’informazione e documentazione in campo educativo” che altro non è che un corso di Information literacy organizzato dall’Università di Modena e Reggio Emilia e indirizzato a tutti gli studenti che vogliono “imparare a documentarsi” soprattutto nelle discipline pedagogiche. Le lezioni sono state progettate e realizzate con la collaborazione specialistica del personale del Sistema Bibliotecario di Ateneo dell’Università di Modena e Reggio Emilia, colleghe bibliotecarie (Emanuela Raimondi Silvia Segatori e Annamaria Alfonsi) che sono co-istruttori e Tutor del corso. Abbiamo l’opportunità di intervistare Annamaria Alfonsi a cui formuliamo le seguenti domande. Il MOOC, iniziato il 2 maggio, si e’ adesso concluso. E’ possibile tracciare un bilancio dell’esperienza? E’ stata soprattutto una bella esperienza di collaborazione tra bibliotecarie di strutture diverse e tra noi bibliotecarie e un docente, il professor Luciano Cecconi del Dipartimento di Educazione e Scienze Umane di Unimore. E’ stato lui a proporci di lavorare insieme: il nostro corso è infatti un modulo all’interno del MOOC “Metodologia della ricerca educativa”, uno dei corsi pilota di EduOpen, che è stato attivato in autunno 2015 sulla piattaforma di test. Luciano ci aveva parlato scherzando di una sorta di “crash test”: in realtà ci sembra che tutto abbia funzionato alla perfezione. Gli studenti nei feedback finali del corso erano entusiasti e il successo è stato replicato anche in questa seconda edizione primaverile, successiva al “lancio” ufficiale del progetto. E’ stata, come dicevo, anche un’ottima occasione per collaborare tra colleghe di biblioteche diverse: la proposta di Luciano è arrivata a fine settembre e la messa online era prevista per novembre. I tempi erano stretti, le attività bibliotecarie correnti, compresi i corsi in presenza, non potevano essere rimandate o delegate, e abbiamo quindi scelto di creare un piccolo gruppo di lavoro SBA, in cui fossero presenti figure con competenze e attitudini diverse: una solida esperienza nel reference disciplinare da un lato e buone capacità organizzative e progettuali dall’altro. I giudizi degli studenti, come dicevo, sono stati positivi, ma l’intenzione è di rimettere mano alle registrazioni per il prossimo anno. Il passaggio dalla didattica in presenza a quella a distanza impone un grosso ripensamento nel modo di presentare i contenuti, ma oltre a questo i MOOC presuppongono un ulteriore elemento di novità rispetto ai corsi FAD universitari: l’eterogeneità dei destinatari. Studenti Unimore (ancora la maggioranza) e un pubblico potenzialmente illimitato (con l’unico filtro dato dall’uso della lingua italiana). Quanto soffermarsi su risorse locali o ad accesso riservato agli utenti Unimore e quanto invece spaziare verso risorse di interesse più generale e ad accesso libero e gratuito? I nostri studenti devono conoscere bene le risorse locali e quelle in abbonamento, ma il pubblico esterno sarà meno interessato o addirittura escluso dalla possibilità di accesso. Questo è forse l’aspetto dei MOOC che merita un approfondimento, specialmente per noi che siamo abituati a progettare i corsi IL in base alle esigenze specifiche degli studenti che abbiamo di fronte. I MOOC come già i corsi FAD sono una grande opportunità non solo per gli utenti ma anche per le biblioteche: carenza di personale, scarsa disponibilità di laboratori informatici e studenti impegnati in altri corsi “istituzionali”, sono alcuni dei problemi che si ripresentano periodicamente. I corsi online in questo senso sono un’ottima soluzione. Come Sistema Bibliotecario di Ateneo riteniamo che la strada migliore sia quella di integrare didattica in presenza e a distanza, mettendo a punto una proposta formativa il più possibile varia, per tipologie di corsi, durata, modalità di fruizione, destinatari, ecc. Cosa ha comportato il lavoro organizzativo e “dietro le quinte” di preparazione del MOOC? L’impostazione e la gestione generale del corso e degli studenti sono stati curati dal docente. Noi ci siamo concentrate sulla realizzazione della parte di ricerca documentale: 6 videolezioni di 20 minuti ciascuna, corredate da un’esercitazione finale e un quiz di autovalutazione. Avendo poco tempo la progettazione e l’organizzazione del lavoro sono state essenziali. Oltre al fattore tempo, abbiamo dovuto gestire anche le distanze, il fatto cioè di lavorare in due città diverse (Reggio Emilia e Modena, le due sedi in cui si articola il nostro Ateneo). Per questo motivo dopo un paio di incontri in cui abbiamo stabilito i contenuti e ci siamo divise i compiti, abbiamo utilizzato Moodle (Dolly qui ad Unimore) come spazio virtuale di discussione e di condivisione dei materiali per il gruppo di lavoro. Anche la fase della registrazione dei video è stata svolta in autonomia: il Centro e-Learning di Ateneo (CeA) mette a disposizione dei MAC, su cui è installato il software Screenflow, e consente di scegliere se usare le sale di registrazione oppure la videocamera integrata nel portatile. Quest’ultima soluzione ci è subito sembrata la più comoda, anche se forse ha implicato una leggera perdita di qualità audio/video: abbiamo potuto registrare nei nostri uffici (o addirittura a casa) e la videocamera posta frontalmente ci permetteva di seguire le slide (mentre la videocamera esterna con un’angolazione di circa 45° rispetto allo schermo ci costringeva a girarci continuamente). Quali competenze specificamente “bibliotecarie” sono entrate in gioco nella gestione del MOOC e quali competenze “altre” sono state necessarie? Il nostro intervento presupponeva naturalmente le conoscenze bibliotecarie classiche, riviste però alla luce dell’esperienza maturata da un lato nei corsi di Information Literacy tradizionali, dall’altro nel reference specialistico, sia in presenza che a distanza. Fondamentali poi le capacità progettuali: in passato ci aveva aiutato proprio il prof. Cecconi, fornendoci strumenti e metodologie per rinnovare e migliorare i nostri corsi in presenza. A queste si aggiungono le competenze informatiche, non solo nel senso di saper usare Power Point, ma di saper creare delle slide usabili, chiare, gradevoli. Anche la scelta delle immagini da inserire nelle slide ha richiesto più cautela del solito: abbiamo deciso di acquistare delle immagini royalty free su Fotolia (non essendo pensate per la stampa la definizione era bassa e il costo contenuto). Screenflow era nuovo per tutte, ma estremamente intuitivo in fase di registrazione, mentre la postproduzione è stata completamente a cura del CeA. Quello che forse ci ha messo più in difficoltà, e su cui dovremo lavorare maggiormente in futuro, è stato il fatto di porci davanti a una videocamera: l’uso della voce, la mimica, il rapporto tra il parlato e le slide… Abbiamo in previsione per l’autunno un corso per il gruppo di formatori SBA dedicato proprio a questi temi. Questa vostra esperienza e’ assolutamente innovativa in Italia. Sebbene negli Stati Uniti i MOOC siano una realtà da alcuni anni ormai, Eduopen è la prima proposta organica di MOOC italiani e voi siete in assoluto le prime bibliotecarie coinvolte in questa esperienza. Cosa vi sentite di consigliare ai vostri colleghi eventualmente interessati ad un percorso simile? Consigliamo di non lasciarsi sfuggire occasioni anche last minute e di “buttarsi”, perché solo provando si può migliorare, ma al contempo di non trascurare mai l’importanza della progettazione e dell’approfondimento teorico. Come SBA Unimore è ormai da anni che consideriamo il gruppo di lavoro interbibliotecario sull’Information Literacy un gruppo “in progress”, che si interroga , discute, sperimenta e condivide, anche grazie al supporto di un piano di formazione per formatori ad hoc. Consigliamo di individuare dei docenti sensibili alla tematiche dell’Information Literacy e proporre loro delle collaborazioni, sotto forma di embedded courses . Su un piano più tecnico, il nostro suggerimento è di suddividere i contenuti delle lezioni in più “pillole” di breve durata (ad es. 6/7 minuti ciascuna): sono più semplici da realizzare, da correggere e, per gli studenti, da seguire. Un ottimo consiglio è inoltre quello di evitare nei video i riferimenti al corso, racchiudendoli semmai in un breve video di benvenuto. In questo modo le videolezioni potranno essere riutilizzate in altri contesti.  Annamaria Alfonsi – annamaria.alfonsi(at)unimore.it – Università di Modena e Reggio Emilia        intervista di Laura Testoni – laura.test(at)gmail.com – Università di Genova ","
 formazione, lifelonglearning, mooc "
https://aibnotizie.aib.it/almanacco-40-anni-mibact/,I primi 40 anni del Ministero dei beni culturali,,AIB Notizie,,9 Dicembre 2014,,HTML,https://aibnotizie.aib.it/,,,,CC BY-SA 4.0,"  Il Ministero per i Beni Culturali e Ambientali fu istituito dal IV Governo Moro con il Decreto Legge 14 dicembre 1974, n. 657. Giovanni Spadolini guidò per primo il nuovo dicastero, che interveniva a riunire competenze e funzioni fino ad allora distribuite tra il Ministero della Pubblica Istruzione (Antichità e Belle Arti, Accademie e Biblioteche), il Ministero degli Interni (Archivi di Stato) e la Presidenza del Consiglio dei Ministri (Discoteca di Stato, editoria libraria e diffusione della cultura).  Nel corso di quarant’anni il Ministero ha cambiato più volte funzioni e competenze. Attualmente è denominato “ Ministero dei beni e delle attività culturali e del turismo” (MiBACT). La sede amministrativa del Ministero è in via del Collegio Romano, in una delle zone più belle del centro storico di Roma, situata – si direbbe “simbolicamente” – tra la Fontana di Trevi, la Biblioteca Casanatense e l’Archivio di Stato. Per quanto attiene le biblioteche, l’organo di riferimento nell’ambito della struttura organizzativa del MiBACT è la Direzione Generale per le biblioteche, gli istituti culturali ed il diritto d’autore, che svolge funzioni e compiti relativi alle biblioteche pubbliche statali, ai servizi bibliografici e bibliotecari nazionali, agli istituti culturali, alla promozione del libro e della lettura, al diritto d’autore. a cura di Lucia Antonelli – redazione AIB notizie   ","
 MiBACT "
https://aibnotizie.aib.it/i-servizi-della-biblioteca-pubblica-crescere-in-biblioteca-un-seminario-dellaib-sicilia-a-catania/,I servizi della biblioteca pubblica. Crescere in biblioteca. Un seminario dell’AIB Sicilia a Catania.,,AIB Notizie,,2 Febbraio 2018,,HTML,https://aibnotizie.aib.it/,,,,CC BY-SA 4.0,"  In una sontuosa chiesa sconsacrata nel cuore del barocco catanese, San Francesco Borgia, di proprietà oggi della Regione Siciliana, sede di frequenti mostre ed eventi culturali, il 30 gennaio u.s. si è svolto il seminario I servizi della biblioteca pubblica. Crescere in biblioteca, interessante e proficuo momento di approfondimento su tematiche sempre care ai bibliotecari di ogni età e provenienza. Il seminario è stato preceduto da un’assemblea di AIB Sicilia condotta dalla presidentessa Paola Cappè, alla presenza di numerosi bibliotecari siciliani, dalla responsabile della Sezione per i Beni Bibliografici e Archivistici della Soprintendenza per i beni culturali e ambientali di Catania, Ida Buttitta, che ha poi chiuso il seminario, da volontari NPL e da studenti di Biblioteconomia del Dipartimento di Scienze Umanistiche dell’Università di Catania che per la prima volta si sono accostati al mondo dell’associazionismo bibliotecario, restando favorevolmente colpiti dall’entusiasmo e dalla passione dei bibliotecari siciliani intervenuti. Numerosi bibliotecari, referenti provinciali o responsabili di specifici progetti, hanno preso la parola e portato un resoconto degli ultimi mesi di attività e delle prospettive per l’anno a venire. Il seminario, dopo i saluti e l’accoglienza da parte di Maria Grazia Patanè, Soprintendente per i beni culturali e ambientali di Catania, dirigente della Biblioteca regionale Universitaria di Catania prima dell’attuale incarico, è  stato incentrato sui servizi della biblioteca pubblica, con approfondimenti ampi relativi ai servizi per ragazzi. Due sono stati gli ospiti invitati a riflettere sul tema dell’incontro, Milena Tancredi e Francesca Cadeddu, entrambe componenti del Comitato Esecutivo Nazionale dell’AIB. Milena Tancredi, che è anche nella Commissione nazionale Biblioteche pubbliche e servizi per ragazzi, ha riferito sulle attività della Commissione e ha condiviso con i partecipanti alcune riflessioni sul questo tipo di servizio bibliotecario, portando anche numerosi esempi e immagini di attività realizzate da biblioteche italiane e straniere che attuano bene la loro missione sul territorio. Nel suo contributo ha dato molto spazio all’importanza degli arredi delle sale dedicate a bambini e ragazzi, ai progetti di promozione della lettura, alla rilevanza della composizione delle raccolte librarie, tradizionali e non solo, al ruolo dei giochi in biblioteca. La sua esperienza di bibliotecaria per ragazzi e di componente della Commissione nazionale le ha consentito di riferire, professionalmente e appassionatamente, di numerose esperienze di valorizzazione e della costruzione di reti di biblioteche e bibliotecari per ragazzi, in particolar modo nella realtà pugliese. Non è mancato, naturalmente, un riferimento ai progetti Nati per Leggere per i quali molte energie si stanno spendendo negli ultimi anni proprio nelle biblioteche siciliane. L’intervento, a seguire di Francesca Cadeddu, dell’Osservatorio Lavoro e professione e molto attiva nell’ambito delle biblioteche carcerarie,   si è incentrato sui temi della qualità dei servizi e della riconoscibilità della professione portati, nel recente passato, all’attenzione anche su  organi di stampa nazionali. La necessità di rafforzare la qualificazione e l’identità professionale dei bibliotecari al fine di migliorare continuamente i servizi al pubblico è emersa con forza, anche perché la realtà bibliotecaria siciliana è oggi in una grave situazione di stallo: non si assume personale nelle biblioteche orami da numerosi anni, non si affidano servizi tramite outsourcing, si aprono le porte delle biblioteche a volontari e a operatori del servizio sociale anche in assenza di bibliotecari qualificati. Uno spazio specifico  è stato dedicato alle biblioteche carcerarie e al rinnovato protocollo d’intesa siglato tra AIB, Dipartimento Amministrazione Penitenziaria del Ministero della Giustizia, Conferenza delle Regioni e delle Province autonome e dall’ANCI per il quinquennio 2017-2021. Il protocollo, ha spiegato Cadeddu, nasce dall’esigenza di rafforzare il collegamento tra le biblioteche degli istituti penitenziari e le biblioteche del territorio e assume a proprio fondamento le Linee guida per i servizi bibliotecari ai detenuti redatte dall’IFLA Come sempre succede in queste occasioni la platea è stata estremamente attenta:  le questioni affrontate sono state tante e hanno toccato profondamente i presenti che credono nel proprio lavoro e nelle peculiarità della  professione. È emersa,  quindi,  l’esigenza di dare risposta alle domande sempre più frequenti di aggiornamento professionale da parte della sezione regionale dell’AIB, insieme alla necessità di rimettere in moto, anche e soprattutto a livello regionale, adeguate politiche della formazione, tornando a ragionare su adeguati profili d’inquadramento e retributivi.   Simona Inserra Simona.inserra@unict.it         ","
 biblioteca pubblica "
https://aibnotizie.aib.it/ballestra-ifla-2015-il/,IFLA 2015 Information Literacy Section: un anno di lavori,,AIB Notizie,,7 Ottobre 2015,,HTML,https://aibnotizie.aib.it/,,,,CC BY-SA 4.0," Il Convegno IFLA che si svolge in agosto è un momento importante di confronto per le commissioni IFLA, che lavorano a distanza tutto l’anno e appunto durante l’anno “preparano” incontri e momenti di riflessione da condividere con tutta la comunità bibliotecaria. Il ruolo della didattica del “processo di ricerca documentale” (“information search process”) per la creazione di nuova conoscenza è stato in passato ed è un tema ovviamente di riferimento per la Sezione IL. Le attività di information literacy education connesse alla didattica dell’indagine documentale coinvolgono bibliotecari, insegnanti, educatori sia in contesti formali, appunto le istituzioni educative come scuola e università e relative biblioteche, che di apprendimento informale, come le biblioteche pubbliche. Si è voluto riportare l’attenzione su questo aspetto, di grande rilevanza, al Satellite meeting di quest’anno, svoltosi a Cape Town il 13 e 14 agosto e organizzato in collaborazione con la Sezione School Library. Non poteva mancare in questo contesto un riferimento ai lavori di  Karol Kuhlthau, che ha elaborato a fine anni Settanta uno dei modelli di maggior successo nell’analisi del processo di indagine documentale (si veda per approfondimenti il suo testo Seeking meening) e oggi lavora sulla didattica dello stesso processo, appunto un processo “guidato” che vede i bibliotecari, in funzione di docente-coach, far parte del team che guida i discenti alla ricerca di domande e ipotesi e alla creazione di nuova conoscenza. Gli ultimi due libri dell’autrice, che per altro sarà anche ospite d’onore al prossimo ECIL European Conference of IL a Tallin il prossimo ottobre, ruotano intorno al concetto di “guided enquiry”, ossia all’idea che attraverso opportune forme di intervento di un team di docenti e bibliotecari un processo di indagine documentale “guidato” possa portare a comprendere come sviluppare domande di ricerca per creare nuova conoscenza. Tra gli interventi di questo Satellite Meeting, i cui materiali sono accessibili, accanto a contributi incentrati sul ruolo della biblioteca scolastica si segnala quello del coordinatore, Ross Todd (USA) e di Lyn Hay (Australia), che ripercorre l’indagine guidata come approccio di apprendimento, dai modelli pedagogici al ruolo dell’information literacy education. In seno alla Sezione l’IL di IFLA si discute della formazione principalmente in relazione alla biblioteca, ma i confronti con gli altri contesti sono presenti. Il prossimo Satellite meeting per il 2016 sarà un’esplorazione di un ambito che ci è caro anche in Italia, pensate alle esperienze MAB, ossia quello della formazione nei diversi contesti dei musei, biblioteche, archivi: da questo approccio e dai lavori che si svolgeranno in relazione a questo tema all’interno della Sezione IL nascerà appunto il Satellite Meeting 2016 di Chicago, dal titolo provvisorio “Information Literacy and Artifactual Literacy: Providing a Framework for Primary Source Instruction in Libraries and Museums”. Altro tema che ha coinvolto la Sezione IL durante l’anno è stato il “supporto” agli obiettivi della Lyon Declaration. La Lion Declaration, con cui IFLA ha ribadito alcune tesi centrali relativamente al ruolo dell’informazione per lo sviluppo, divenute parte dell’attuale Agenda 2030 delle Nazioni Unite per uno sviluppo globale, è stata al centro dell’attenzione dei recenti lavori della Sezione, che da sempre si focalizzano non solo nel ribadire la necessità della disponibilità di informazione per tutti (evidentemente parlando di paesi in via di sviluppo una conquista non scontata), ma su come rendere reale la capacità d’uso dei documenti da parte di tutti per creare nuova conoscenza, diritto fondamentale, attraverso azioni educative svolte nelle biblioteche. Dalla discussione in seno alla Sezione IL sono emerse alcune strategie (vedi sotto), nate per poter sostenere i principi della Dichiarazione di Lione. Ora che l’Agenda 2030 è determinata queste strategie restano comunque il tentativo di fornire degli imput ai bibliotecari per approfondire la relazione esistente tra l’Information Literacy lo e sviluppo economico e sociale, soprattutto in contesti di paesi in via di sviluppo. Tra i progetti della Sezione rientra dal 2013 quello di creare un’azione di advocacy rispetto alle Raccomandazioni IFLA su MIL, IFLA Media and Information Literacy Recommendations, in sintonia con la Lyon Declaration. Le Nazioni Unite, o meglio UNESCO, e la Sezione IL lavorano da tempo insieme, e questo ha prodotto nel 2013 l’approvazione da parte della 37a UNESCO General Conference (Paris, 5-20 November 2013) appunto delle IFLA Media and Information Literacy Recommendations (MIL Recommendations). Per poter diffondere azioni concrete nelle biblioteche, che portino a compimento i principi delle Raccomandazioni, all’interno del Congresso IFLA la Sezione quest’anno non ha proposto un convegno, quanto un percorso di riflessione intorno ai MIL, From Words to Action – how you can put the IFLA Media and Information Literacy Recommendations into practise – in your community, library, and country I partecipanti all’incontro hanno lavorato a gruppi attorno ad alcune domande guida, con la promessa da parte della Sezione di rendere i materiali prodotti disponibili dopo l’incontro. Una sintesi provvisoria è disponibile alla pagina http://information-literacy.blogspot.it/2015/08/putting-ifla-media-and-information.html     Laura Ballestra, Delegato AIB Information Literacy Section, lballestra(at)liuc.it        Strategie del Gruppo Information literacy IFLA 1. Create an inventory of model of information literacy training and instruction programs that have demonstrated a positive impact on development goals;2. Provide professional development opportunities for librarians, educators, and related colleagues to improve and share information literacy knowledge and practice in support of development goals; 3. Develop an advocacy campaign to promote the IFLA Media and Information Literacy Recommendations to government officials and other stakeholders; 4. Encourage research on the impact of information access and information literacy on the achievement of development goals; 5. Conduct a review of research studies that illustrate the role of information literacy in sustainable development, particularly in relation to marginalized populations; 6. Increase the educational, employability, and entrepreneurial capacities of marginalized groups through developing training modules and resources to address the information literacy needs of these populations, using in–person, print, and web modalities; 7. Design and implement a pilot program to improve the information literacy capacity of a target population in a designated city, region, or country and determine feasibility of replicating the programme in other areas. ","
 IFLA, information literacy "
https://aibnotizie.aib.it/ballestra-ifla-2016-il/,IFLA 2016: Notizie dall’Information Literacy Section,,AIB Notizie,,31 Agosto 2016,,HTML,https://aibnotizie.aib.it/,,,,CC BY-SA 4.0," In continuità con la programmazione dello scorso anno, la Sezione IFLA IL nel 2016 ha proseguito i suoi lavori a partire dal sostegno ai nuovi obiettivi dell’Agenda 2030 delle Nazioni Unite, i “Sustainable Development Goals” (SDGs), con riferimento al ruolo attivo delle biblioteche nel favorire l’accesso all’informazione e sulla strada tracciata da IFLA a partire dalla Dichiarazione di Lione per l’accesso all’informazione e lo sviluppo. Ricordiamo che gli obiettivi dell’Agenda 2030 delle Nazioni Unite sono i seguenti: sradicare la povertà, sradicare la fame, consentire a tutti di vivere in salute e benessere, assicurare un’educazione di qualità, raggiungere un’uguaglianza di genere, assicurare acqua pulita e igiene, energia pulita e accessibile, lavoro dignitoso e crescita economica, innovazione sostenibile, parità tra le nazioni, città sicure, consumo sostenibile, prendere misure contro i cambiamenti climatici, proteggere il mare e il suolo, promuovere società pacifiche, rafforzare lo sforzo comune per uno sviluppo sostenibile. L’accesso ad un’informazione di qualità e alla conoscenza sono condizioni indispensabili per il raggiungimento di questi obiettivi. Il programma proposto dalla Sezione IL per quest’anno ha quindi ripreso l’opuscolo di IFLA “Access and opportunity for all: how libraries contribute to the United Nations 2030 Agenda” come stimolo per far nascere un dibattito intorno al ruolo delle biblioteche per la crescita e lo sviluppo. Evidente che un’attenzione particolare è rivolta ai paesi in via di sviluppo e alle loro priorità, dove accesso all’informazione significa spesso diritto di accedere alla documentazione pubblica dello stato per garantire un adeguato controllo dei cittadini sull’operato dei politici e della pubblica amministrazione. Uno sviluppo sostenibile è però senz’altro irraggiungibile senza una cooperazione a livello mondiale e quindi tutti i paesi sono coinvolti. Tra i casi presentati nell’opuscolo, cui si rimanda, su come concretamente le biblioteche stanno già cooperando per supportare l’azione delle Nazioni Unite e di IFLA, sono citate, accanto ad iniziative attuate in paesi in via di sviluppo, quelle di paesi avanzati per eliminare i gap digitali e informativi. Ancora di più, indipendentemente dai singoli contesti geografici, sono le biblioteche tutte come istituzioni che, in modi ovviamente differenti, supportano tutti gli obiettivi dell’Agenda UN proprio in base alla loro missione. Il documento ha una specifica sezione dedicata ai politici, perchè riconoscano alle biblioteche questo ruolo nei singoli paesi e lo supportino, mentre l’invito per i bibliotecari è quello di fare lobbying per diffondere l’importanza del raggiungimento degli obiettivi di sviluppo sostenibile a livello di singole realtà locali. Il ruolo di un accesso diffuso all’informazione e alle ICT per conseguire gli obiettivi di sviluppo sostenibile è stato al centro della sessione, organizzata dalla Sezione IL, “The Global face of information literacy” di martedì 16 luglio al Congresso IFLA di Columbus. Al dibattito, animato a partire proprio dall’opuscolo “Access and opportunity for all” che abbiamo citato, ha fatto seguito un confronto di tre diverse visioni (Africa, America Latina, Europa) su iniziative concrete attuabili dalle biblioteche per sostenere lo sviluppo. Su quest’ultimo ambito Sheila Webber, Senior lecturer alla University of Sheffield, ha declinato alcuni dei SDGs con riferimento al ruolo dell’informazione e delle biblioteche. Ad esempio “No poverty” significa possedere una classe dirigente e di amministratori che sia information literate per poter decidere, “zero hunger” significa che sia i consumatori che i produttori devono essere capaci di “nutritional literacy” da un lato e di “ability to use information to farm sustainably”. “Ensure healthy lives” comporta un miglioramento dell’IL di pazienti e di chi li cura, medici, staff amministrativo.”Achieve gender equality” significa poter proporre programmi di IL declinati in base alle differenze di genere, “Ensure availability and sustainable management of water and sanitation for all” significa far capire come archivi di questo tipo di informazioni razionalizzino il lavoro della PA e migliorino l’accountability. Il suggerimento per tutte le biblioteche è di immaginare a livello locale come la propria biblioteca possa agire per diffondere questi principi presso i cittadini tutti e contribuire ad attuarli. L’evento satellite organizzato dalla Sezione IL, che ha preceduto il Convegno di Columbus, si è svolto a Chicago dall’11 al 12 Agosto 2016, in collaborazione con ACRL e DePaul University, ed è stato dedicato ad un confronto tra le differenti visioni di come interpretare il ruolo educativo di musei, archivi e biblioteche “Information and Artifactual Literacies: Engaging Minds in Libraries and Museums”. Dal famoso Field Museum di Chicago alle biblioteche con collezioni speciali e agli archivi, l’obiettivo comune dei professionisti coinvolti è quello di fare in modo che le collezioni, siano fatte di libri, quadri, pagine digitali o scheletri di mammiferi “parlino” e possano continuare a trasmettere significato attraverso un’ azione educativa di corsi, laboratori, seminari. Emily Graslie, “Chief Curiosity Correspondent”, questo il suo titolo ufficiale presso The Field Museum, creatrice del canale YouTube “The brain scoop”, ha introdotto i lavori. Il suo canale Youtube è stato “adottato” dal museo e divenuto strumento di programmazione educativa stabile dello stesso, il che suggerisce l’importanza di sperimentare continuamente soluzioni per raggiungere e coinvolgere, ciascuno rispetto alla propria specifica missione, nuovi pubblici. Tra le tante proposte, interessanti esperienze di educazione e approccio critico nell’interpretazione delle immagini (Visual Literacy Education) sono state proposte da David Bates della De Paul University per le scuole superiori. De Paul è partner del programma “Teaching with primary sources” lanciato dalla Library of Congress per valorizzare le proprie collezioni fisiche e virtuali. Pensato per i docenti delle superiori, ha come obiettivo quello di insegnare come creare una didattica attiva a partire dalla scoperta e dall’analisi di documenti primari delle collezioni della LOC, fotografie, mappe, quadri, documenti di archivio, quotidiani. Sempre a proposito di documenti primari, ACRL ha creato di recente una task force che al Satellite di Chicago ha presentato un primo draft di un documento propositivo, “ACRL/RBMS-SAA Joint Task Force on the Development of Guidelines for Primary Source Literacy”. Le linee guida definiscono i documenti primari e identificano gli obiettivi delle azioni di educazione proposte da musei, archivi e biblioteche per valorizzarli. Da ultimo, nel contesto delle iniziative dei prossimi mesi, la Sezione IL invita tutti i bibliotecari che abbiano progetti di educazione allo sviluppo di competenze informative e all’uso dei mezzi informativi a collocarli temporalmente nell’ambito della Global MIL week, che si tiene dal 31 ottobre al 5 novembre #MILweek2016 #GAPMIL. Tutti gli eventi, corsi, seminari, attività organizzati in quel periodo si possono segnalare sul sito di UNESCO, nella sezione del Gruppo MIL. E’ stata lanciata una petizione dal Chair of the International Committee of Global Alliance partnertships on Media and information Literacy (GAPMIL) perchè UNESCO tutta (non solo il Gruppo MIL) sostenga una giornata “ufficiale” MIL, come quella dedicata al libro.   Laura Ballestra, Delegato AIB Information Literacy Section / LIUC Università Carlo Cattaneo. Biblioteca lballestra(at)liuc.it   ","
 IFLA, information literacy "
https://aibnotizie.aib.it/ifla-2024-dubai-perche-nel-2024-il-congresso-ifla-non-si-fara/,IFLA 2024 Dubai: perché nel 2024 il Congresso IFLA non si farà,,AIB Notizie,,26 Ottobre 2023,,HTML,https://aibnotizie.aib.it/,,,,CC BY-SA 4.0," Laura Ballestra, Presidente AIB e Enzo Borio, Vicepresidente, nella loro qualità di delegati CEN all’internazionalizzazione, ci trasmettono questa nota. Il Congresso IFLA 2023 di Rotterdam dello scorso Agosto non è stato un congresso come gli altri. Nonostante l’apparente “normalità” non c’è stato un momento in cui il tema della decisione di IFLA di svolgere il prossimo congresso a Dubai non emergesse. Ogni commissione o gruppo di lavoro ha dovuto interrogarsi sulla possibilità che i propri membri non andassero a Dubai, perché questo avrebbe influenzato l’organizzazione dei lavori e le call for papers che vengono spesso definite un anno prima. Anche in incontri dedicati a questioni tecniche, bastava la presenza di un membro del Board di IFLA perché qualcuno dal pubblico intervenisse a sollevare la questione del perché si volesse svolgere il Congresso a Dubai nonostante tante obiezioni. E’ evidente che la decisione di IFLA di proporre alle associazioni un referendum sull’opportunità di mantenere la sede a Dubai, con esiti del 70% dei rispondenti a favore di uno spostamento ad altra sede, ignorato nei fatti, non è stato gradito. Durante l’Assemblea generale più volte sono state sollevate mozioni per riprendere l’argomento, mentre il Board confermava la scelta ribadendo che il referendum aveva unicamente valore consultivo, perché solo il Board poteva decidere, e che diversamente non ci sarebbe stato alcun congresso. Un numero davvero vasto di organizzazioni internazionali bibliotecarie di tutto il mondo aveva preventivamente mostrato perplessità se non contrarietà per la decisione di svolgere il Congresso a Dubai. (1) Anche AIB, per tramite del Comitato esecutivo, si era espressa già in giugno, chiedendo che si trovasse una soluzione per spostare il Congresso da un Paese “[…] le cui leggi e i cui valori non rispondono al rispetto dei diritti umani, con particolare riferimento ai diritti delle donne, dei rifugiati, della comunità LGBT+. “ (2) Mentre ci si attendeva una Conferenza mondiale di IFLA 2024 complessa, in cui le singole associazioni avrebbero dato indicazioni ai propri membri sul fatto di andare o meno, ci sarebbero stati boicottaggi, alcune sessioni si sarebbero svolte probabilmente solo online, è giunta inattesa la decisione di Dubai di ritirare la sua candidatura. A inizio ottobre infatti Emirates Library and Information Association ha informato IFLA della volontà di recedere dal suo impegno. Il Board di IFLA ha subito preso tempo per valutare la situazione, sapendo che, non essendoci al momento altre candidature, si sarebbe dovuto trovare una soluzione alternativa, che purtroppo l’esito della riflessione non ha però portato a maturare. A questo punto IFLA 2024 non si farà. Vicki Mc Donald, la Presidente di IFLA 23-25, ha affermato la volontà di IFLA di cambiare le modalità con cui si svolge il Congresso. In particolar modo sarà creato un nuovo sistema di individuazione dei Paesi ospitanti e nascerà un gruppo di lavoro dedicato, che porterà proposte che saranno discusse anche dalle associazioni professionali dei vari paesi. Quest’ultimo aspetto potrebbe essere un modo per IFLA di riavvicinarsi alle associazioni professionali rappresentate, che con quest’ultima vicenda di IFLA Dubai si sono sentite poco vicine alle decisioni del Board; la revisione della strategia è un altro obiettivo volto a ricostruire le relazioni con i membri di IFLA e i vari portatori di interessi. Senz’altro la decisione di IFLA Dubai ha creato in seno agli associati IFLA fratture profonde. Si è trattato di una decisione che non ha probabilmente tenuto conto, al netto della buona intenzione di allargare la comunità di IFLA a territori fino ad ora poco presenti, del dissenso reale maturato a partire dalla percepita mancata coerenza, nei comportamenti e nelle scelte da parte del Board, rispetto ai principi professati da IFLA. La risposta che alternative non ce ne fossero è passata in secondo piano quando è emerso che qualcuno sarebbe rimasto davvero escluso, che qualcosa che sembrava lontano, quando la candidatura era stata presentata, si mostrava ora in procinto di accadere, senza garanzie per quelle comunità LGBT+ che pure in IFLA sono rappresentate, senza la certezza che tutti i temi importanti per i bibliotecari e le biblioteche che IFLA rappresenta avrebbero potuto essere trattati. Dalle crisi si può uscire più rafforzati. Speriamo che l’istituzione internazionale più importante nel mondo delle biblioteche sappia ritrovare nel dialogo con i suoi membri, ma soprattutto nella coerenza tra valori espressi e decisioni intraprese, la via per una nuova vitalità. Il lavoro è già cominciato.   (1) https://www.google.com/url?sa=t&rct=j&q=&esrc=s&source=web&cd=&cad=rja&uact=8&ved=2ahUKEwjMkMr_kMSBAxUnhf0HHU7dBHMQFnoECA4QAQ&url=https%3A%2F%2Fcdn.ifla.org%2Fwp-content%2Fuploads%2Fwlic-2024-briefing-paper-advisory-referendum.pdf&usg=AOvVaw2yR9SWUYUh97sS6EC8Q813&opi=89978449 (2)  Posizione AIB in merito alla città di Dubai scelta come sede per il Congresso IFLA 2024  ","
 IFLA "
https://aibnotizie.aib.it/ditillio-metropolitan-libraries-ifla2016/,IFLA WLIC Columbus: notizie dalla Sezione Biblioteche metropolitane,,AIB Notizie,,22 Settembre 2016,,HTML,https://aibnotizie.aib.it/,,,,CC BY-SA 4.0," Il nuovo Secretary General Gerald Leitner all’Association Members Meeting Il congresso è stato contraddistinto dalla figura del nuovo Secretary General, Gerald Leitner. Annunciando lo slogan “Global vision – local impact”, Leitner ha lanciato due iniziative:  una discussione condivisa sulla “global vision for the future of libraries”: dopo l’avvio a gennaio 2017 in modalità elettronica, è previsto un “presidential meeting”, probabilmente ad Atene nella seconda metà di marzo, cui saranno invitati Chair e Secretary di tutte le Sezioni. Seguiranno sei “regional meeting”, con il coinvolgimento delle associazioni.  La “visione” sarà approvata a dicembre 2017 e poi sottoposta a successive revisioni. l’implementazione di una “Library Map of the World”, sulla piattaforma “Global Libraries Data Atlas”: uno strumento semplice, strutturato per Paesi, con soli cinque dati (n. di biblioteche, n. di biblioteche che forniscono accesso a Internet, personale, utenti iscritti e circolazione). Il Secretary General conta sul supporto delle associazioni per la raccolta dati. Leitner, che proviene dall’associazione austriaca, ha a cuore le associazioni dei bibliotecari. Ha espresso l’intenzione di assumere presso l’IFLA Headquarters un “officer for communication” che le supporti. Inoltre sta per partire l’International Advocacy Programme, con quattro workshop su base regionale per le associazioni prima della fine dell’anno.  La Sezione Management of Library Associations ha discusso delle iniziative future: un questionario sulle associazioni, un gruppo Facebook, un mid-term meeting ipotizzato ad Atene nel marzo 2017 in coincidenza con il President’s Meeting. Le principali attività della sezione Metropolitan libraries sono state due. La sessione Regenerating the public library? è nata inizialmente come “mock trial”, con opinioni pro e contro i nuovi brand,  i nuovi modelli di biblioteca pubblica e i nuovi sistemi di classificazione (no-Dewey). L’idea è stata poi arricchita dalla tematica delle attività culturali innovative. Sono state presentate due biblioteche che hanno cambiato nome (Anythink in Colorado e BiblioTech in Texas): non solo un cambio di logo, ma un cambiamento radicale negli spazi, nei servizi e nell’organizzazione. La sessione ha ospitato Teemu Kide, un musicista finlandese che lavora con i giovani utenti sull’improvvisazione con gli strumenti musicali. Nella sessione, che ha registrato 211 partecipanti, è stata presentata anche una relazione a firma di Gabriele Nuttini (Consorzio Sistema Bibliotecario Nord Ovest, Milano). La sessione dedicata alle biblioteche scolastiche e alle biblioteche universitarie e di ricerca, sulla cooperazione tra queste tre tipologie di biblioteche. Alcuni concetti-chiave emersi: le biblioteche pubbliche possono incrementare i loro iscritti tramite accordi con scuole e università; le biblioteche universitarie possono offrire agli studenti delle scuole superiori attività di istruzione e information literacy, che si rivelano un potente mezzo di promozione; sulla scienza in biblioteca: si possono mettere in piedi collaborazioni che consentano l’interazione tra laureati e giovani utenti, i bibliotecari delle università possono essere preziosi per contattare ricercatori e scienziati, gli esperimenti possono essere molto popolari, soprattutto se rumorosi e caotici (ne è stato mostrato uno ai presenti). È stato confermata Belgrado come città ospitante della conferenza MetLib 2018 (nel 2017 si terrà a Montreal). Inoltre la fiera è stata un’occasione utile per contattare potenziali sponsor per A corto di libri 2017, il premio AIB per corti sulle biblioteche, che quest’anno la Sezione ha voluto rendere internazionale. Insieme alla sua Sezione “sorella” (Public Libraries), la Sezione è stata coinvolta in tre iniziative:  Il gruppo di lavoro sulla Key Initiative 1.1 (“promoting reading and literacy”), composto da membri degli Standing Committee della Sezione su Literacy and Reading e della Sezione sulle Biblioteche per bambini e giovani adulti, che ha già contribuito al Joint statement on literacy and reading e che intende iniziare una ricerca sulle strategie nazionali sulla promozione della lettura, anche attraverso un questionario. Il lavoro dell’IFLA Headquarters sull’accesso pubblico alle biblioteche (si vedano i Principles on Public Access in Libraries) con la Dynamic Coalition on Public Libraries, che al congresso ha proposto una sessione specifica (la n.191). Il lavoro proseguirà all’ IGF Africa (ottobre) e all’Internet Governance Forum di Guadalajara (dicembre), le cui sessioni saranno trasmesse in streaming. Le due Sezioni sono state invitate a iscriversi alla mailing list della coalizione e a includere questi temi nelle azioni future. IFLA ha in programma di pubblicare un webinar su questi temi prima di dicembre. La revisione delle Linee guida per i servizi bibliotecari per ragazzi, che dovrebbe essere completata tra sei mesi.     Corrado Di Tillio – Delegato AIB IFLA Metropolitan libraries – c.ditillio(at)bibliotechediroma.it ","
 Biblioteche pubbliche, IFLA "
https://aibnotizie.aib.it/arte-ifla-acquisition-collection-development-section/,IFLA: Acquisition and Collection Development Section,,AIB Notizie,,30 Settembre 2014,,HTML,https://aibnotizie.aib.it/,,,,CC BY-SA 4.0," La Sezione IFLA Acquisition and Collection Development focalizza le sue attività sulle metodologie inerenti i processi di sviluppo e acquisizione delle raccolte. Lo sviluppo delle collezioni, attualmente vincolato dalle limitazioni di bilancio, si basa su valutazioni continue delle esigenze di informazione dell’utenza della biblioteca, l’uso di analisi statistiche e proiezioni demografiche. Gli interessi specifici della Sezione anche durante il congresso di Lione, si sono concentrati su una serie di questioni strettamente collegate tra loro: le policy per lo sviluppo delle collezioni, i metodi di sviluppo delle raccolte, le tecniche e pratiche per la valutazione, la raccolta di statistiche di utilizzo, le questioni relative ai prezzi dei materiali, la proprietà contro i problemi di accesso, il movimento open access, la duplicazione del formato, la comunicazione scientifica, le relazioni tra bibliotecari, editori e fornitori. I membri dell’Acquisition and Collection Development Section Poiché l’accesso ai materiali diventa un’alternativa sempre più valida alla proprietà, la Sezione si trova a lavorare più a stretto contatto con le sezioni su periodici e altre risorse, e gli eventuali comitati consultivi all’interno IFLA che facilitano le discussioni tra le biblioteche e gli editori e/o produttori di risorse elettroniche.   Attività in corso  Traduzione della Pubblicazione “Key Issues of e-Resource Collection Development” in 9 lingue, tra le quali anche l’italiano. Open Session Program Lyon Satellite Meeting Paris (J.Fronty, Chair of Satellite Meeting) 13 – 14 August 2014 (Paris, France at the Universitaire des Langues et Civilisations (BULAC) Appuntamenti mensili via Skype del Management Group Reports delle Conferenze e Book reviews Online (Blog) Comunicazione e Promozione del sito web della Sezione, Aquis-L and Aquis-New, PBWorks Standing Committee Wiki Nuova Guida su Open Access Nuova guida su E-books Partner con alter Sezioni: Library theory&research; Academic & Research libraries; Information technology; Reference &information services.  Durante il Congresso di Lione la Sezione ha organizzato una sessione dal titolo: Open Access Converging on Collection Development — Acquisitions & Collection Development. La sessione ha avuto un ottimo riscontro con 250 partecipanti provenienti per la maggior parte da biblioteche accademiche e di ricerca da tutti i continenti. Tra i relatori anche un lavoro di indagine su Open Access management e sviluppo delle collezioni, un’analisi dei dati tra Italia e UK a cura della sottoscritta e di Maria Cassella dell’Università di Torino. Idee e Programmi futuri Durante le due riunioni dello Standig Committe tenutosi il 16 e il 19 agosto si è discusso dei temi della prossima conferenza che si terrà nel 2015 in Sud Africa a Cape Town. E’ stato raggiunto un accordo su “Libraries as Publishers” 2015 (open programme) e 2016 (satellite meeting). La Call for Papers del 2015 dell’IFLA Section on Acquisitions and Collection Development esplorerà il tema del rapporto “Libraries as Publishers” e approfondirà gli argomenti nel Satellite Meeting del 2016.  Le sottotematiche da esporare nell’Open session 2015 saranno: – Che cosa si pubblica in biblioteca? – C’è un Business model in uso? Di che tipo e con qual successo? – I contenuti delle pubblicazioni – Quali tipologie di biblioteche stanno pubblicando – Collegamento tra le pubblicazione in biblioteca e le attività di sviluppo delle raccolte.    Assunta Arte, Delegato AIB IFLA Acquisition and Collection Development Section, assunta.arte(at)cnr.it ","
 acquisizioni, IFLA "
https://aibnotizie.aib.it/ballestra-ifla-information-literacy-section/,IFLA: Information Literacy Section,,AIB Notizie,,30 Settembre 2014,,HTML,https://aibnotizie.aib.it/,,,,CC BY-SA 4.0," Gli eventi e gli interventi delle giornate del Convegno IFLA accompagnano sempre le attività delle Commissioni di lavoro e “risuonano” all’interno di esse. Quest’anno la Dichiarazione di Lione sull’accesso all’informazione e lo sviluppo ha portato l’information literacy al centro dell’Agenda di IFLA e delle Nazioni Unite, per un obiettivo sfidante come i nuovi obiettivi di sviluppo in corso di definizione per il periodo 2016-2030, i nuovi “Millenium Development Goals”. Non c’è sviluppo senza accesso alle informazioni e alla conoscenza, quality information, informazioni qualitativamente rilevanti, precisa la Dichiarazione, per una corretta partecipazione civile, politica, sociale e culturale e un apprendimento permanente. Il ruolo delle biblioteche, evidenziato nel documento, comprende una mediazione attiva, che non si limita a mettere a disposizione le risorse informative, ma guida attraverso un’offerta di concrete occasioni di apprendimento (“[…] f) offering training and skills to help people access and understand the information and services most helpful to them”). Information literacy section Le ICT sono richiamate nel testo come strumento di sviluppo e di nuovo emerge il ruolo di intermediari delle biblioteche, che portano le politiche nazionali ad attuarsi a livello locale. L’alfabetizzazione digitale passa attraverso la diffusione capillare delle biblioteche, laddove le stesse si impegnino attivamente a contribuire alla crescita di un impiego consapevole delle tecnologie ( “[…] libraries and other information intermediaries can use ICTs to bridge the gap between national policy and local implementation to ensure that the benefits of development reach all communities”) Tra le ormai numerose occasioni proposte a livello internazionale per ragionare di information literacy – uno degli eventi prossimi è l’European Conference on Information literacy del 20-23 ottobre 2014 a Dubrovnik – sono stati due i momenti principali di confronto organizzati dalla Sezione IL. A Lione si è svolto il seminario Information Literacy Section& Health and Biosciences Libraries Section, dedicato all’informazione nel settore biomedico e alla sua diffusione consapevole tra i cittadini, con spunti prevalentemente internazionali: It’s public knowledge: understanding health literacy from an information science perspective Il satellite meeting di Limerik che ha preceduto il Convegno di Lione è stato invece l’occasione per una visione d’insieme sulle tendenze nel campo della didattica delle competenze informative, con un’estrema varietà di contributi: Facing the Future: Librarians and Information Literacy in a Changing Landscape  La Sezione ha accolto positivamente la prossima uscita degli Standard ACRL , con cui tutta la comunità dei bibliotecari si confronterà a breve. La rielaborazione fa seguito alle critiche mosse al testo di cui da tempo, a distanza di oltre 10 anni dalla pubblicazione, si auspicava una nuova versione, più vicina ad un concetto complesso di information literacy. Nonostante il continuo proporsi di nuove literacies come oggetto di attenzione per la comunità dei bibliotecari, non da ultimo la proposta di impiegare il concetto di Media and information literacy scelto da UNESCO (si veda di recente: European Media and Information Literacy Forum), si è confermata la scelta della Sezione per il mantenimento di un riferimento all’idea di information literacy, come concetto “ombrello” che potesse via via includere, nell’obiettivo di sviluppare un rapporto complesso con i documenti, le differenti nature e finalità di questi.     Laura Ballestra, Delegato AIB Information Literacy Section, lballestra(at)liuc.it ","
 IFLA, information literacy "
https://aibnotizie.aib.it/bultrini-ifla-knowledge-management-section/,IFLA: Knowledge Management Section,,AIB Notizie,,30 Settembre 2014,,HTML,https://aibnotizie.aib.it/,,,,CC BY-SA 4.0," La World Library and Information Conference 2014 è stata preceduta da un Satellite Meeting sul tema “Knowledge management as a vital tool for change management”, aperto dall’intervento di Olivier Serrat, responsabile del KM dell’Asian Development Bank. IFLA KM Standing Committee 2014 Programma completo del meeting e presto i testi delle relazioni nel sito web dell’evento. Sono, invece, già a disposizione le relazioni presentate nella sessione congressuale “Knowledge in the Digital Age – Libraries and librarians are managing the digital transformation”, su esperienze europee, statunitensi e asiatiche. Tutta alla varietà e alla ricchezze delle applicazioni del KM in Asia e in Oceania, dalle realizzazioni di un paese all’avanguardia sui temi della trasparenza, come la Nuova Zelanda, alle iniziative di una realtà emergente da una povertà estrema recente, come la Cambogia, è stata dedicata la sessione organizzata congiuntamente con l’omonima Sezione IFLA (relazioni a http://conference.ifla.org/ifla80/node/326). Anche per il 2014 è stato organizzato in collaborazione con altre Sezioni, l’ormai tradizionale knowledge café, quest’anno dedicato al tema “Learning challenges for librarians and library managers”. Per un assaggio degli spunti emersi: http://dysartjones.com/2014/08/learning-strategies-for-libraries/. Le due riunioni istituzionali dello Standing Committee della Sezione hanno discusso, tra l’altro, di due iniziative durevoli: un portale di accesso alle risorse sul KM (pubblicazioni, best practices, congressi…), online entro il 2015, e la pubblicazione di una raccolta di relazioni e altri testi su KM e biblioteche, che faccia il punto sullo stato dell’arte. Per maggiori informazioni sulle attività della Sezione: http://www.ifla.org/km http://blogs.ifla.org/km/ Linkedin e Facebook IFLA KM #IFLAKM     Leda Bultrini, Chair dello Standing Committee della Section on Knowledge Management, leda.bultrini(at)gmail.com ","
 IFLA "
https://aibnotizie.aib.it/tammaro-ifla-library-theory-research-section/,IFLA: Library Theory and Research Section,,AIB Notizie,,30 Settembre 2014,,HTML,https://aibnotizie.aib.it/,,,,CC BY-SA 4.0," La Sezione Library Theory and Research (LTR) promuove l’importanza della ricerca nell’ambito delle attività di IFLA, sostiene la progettazione di progetti di ricerca insieme alla pubblicazione dei risultati della ricerca all’interno della comunità professionale mondiale. La Sezione include il SIG Special Interest Group Library History. Attualmente la Sezione coordina il Progetto Impact of IFLA Standards e un altro Progetto che usa Linkedin per far incontrare i professionisti impegnati nell’applicazione della ricerca. Durante il Convegno di Lione, i temi affrontati sono stati quello della convergenza delle istituzioni culturali e del ruolo politico delle biblioteche. Il SIG Libray History ha discusso l’internazionalizzazione della professione e la storia della biblioteconomia. La convergenza delle biblioteche, archivi e musei è stata stimolata dalla tecnologia e dai finanziamenti ricevuti da progetti europei e locali, tuttavia manca un’analisi critica delle diverse identità professionali e una ricerca sulla loro integrazione: i fenomeni di convergenza digitale influenzano la convergenza disciplinare? Quali sono i modelli di convergenza digitale in Europa, Asia e Stati Uniti e come si riferiscono alla riorganizzazione dei curricula accademici? Gli investimenti anche enormi dedicati alla digitalizzazione di massa possono portare a risultati adeguati? La Conferenza Satellite ha dimostrato che c’è un cambio di paradigma (game change) e c’è un gap tra informatici e professionisti, come anche c’è un gap su come diversi professionisti concepiscono il loro futuro ed il cambiamento di prospettiva sull’impatto degli oggetti culturali digitalizzati è molto controverso. La digitalizzazione dei beni culturali sta avendo un impatto sui curricula universitari. Tre giovani bibliotecarie italiane Colombati (Università di Teramo), Galeffi (Biblioteca vaticana) e De Carolis (Università di Roma) hanno descritto il corso e-learning “Reloaded librarian” che hanno realizzato come lavoro di gruppo di un corso di aggiornamento AIB. La presentazione ha offerto suggerimenti su quello che MAB Italia potrebbe realizzare! Negli Stati Uniti il dibattito si è concentrato sul ruolo di “content keeper” e quello di “curator and instructor of content and access”. Michetti (University of British Columbia) ha affrontato il problema delle competenze tecnologiche dei professionisti nella definizione della Norma UNI, concludendo con una domanda senza risposta almeno per ora: la Norma UNI può facilitare o ostacolare la convergenza delle professioni del patrimonio? La Conferenza Satellite in conclusione ha proposto in modo innovativo i temi della convergenza, evidenziando che la comunità internazionale sta perseguendo la convergenza come innovazione, cioè fare diversamente il ruolo tradizionale ed insieme fare di più. La sessione “Libraries in the political process: benefits and risks of political visibility” ha evidenziato benefici e rischi della visibilità politica delle biblioteche. Le biblioteche possono essere più o meno visibili nella società, ma hanno sempre un significato preciso nella percezione della società. Questo è ad esempio dimostrato dal fenomeno diffuso di biblioteche che vengono bruciate anche nei paesi occidentali. In conclusione, Peter Lor ha affermato che le biblioteche non possono rifugiarsi nell’alibi della “neutralità”, del tecnicismo e della professione! “Building a global network: International librarianship at the confluence of cultures, practices, and standards” ha evidenziato la straordinaria attualità di Paul Otlet e del suo Mundaneum insieme alle difficoltà di un coordinamento internazionale, ben descritto da Vitiello nell’esperienza dei Programmi della Commissione Europea (Telematics for Libraries) e del Consiglio d’Europa. Le biblioteche sono nel mondo riconosciute come paladine dei valori democratici di libero accesso all’informazione e alfabetizzazione all’uso dell’informazione. Infine la Conferenza Satellite “History of Librarianship” con la Sezione “Rare Books Manuscripts Section” ha cercato di ripercorrere la storia della professione e l’influenza che hanno avuto i cambiamenti culturali e tecnologici della società, la religione e le tradizioni, evidenziando che le biblioteche si sono trovate allineate o in contrasto con il gruppo politico dominante.    Anna Maria Tammaro, Chair Library Theory and Research Section, annamaria.tammaro(at)unipr.it ","
 IFLA "
https://aibnotizie.aib.it/ditillio-ifla-metropolitan-libraries-section/,IFLA: Metropolitan Libraries Section,,AIB Notizie,,30 Settembre 2014,,HTML,https://aibnotizie.aib.it/,,,,CC BY-SA 4.0," La Sezione sulle Biblioteche Metropolitane ha lanciato questi temi al pubblico di Lione: lo spazio degli adolescenti, con le loro posture e il loro sguardo tanto diverso da quello dei bibliotecari quanto ignorato; i “learning labs”, spazi di apprendimento fuori dalla scuola grazie a tecnologia e mentoring (USA); i distributori automatici di libri in luoghi pubblici e le biblioteche “intelligenti”, cioé totalmente self-service e senza addetti (Taiwan); la necessità che gli opac utilizzino algoritmi centrati sulla collezione e non sugli utenti, così da valorizzare la diversità; le scelte nelle attività culturali del sistema bibliotecario di Lione; infine la digital literacy degli anziani in Germania. Biblioteca pubblica di Birmingham La Sezione terrà la sua prossima conferenza a Zurigo (Biblioteca “Pestalozzi” 3-8 maggio 2015), con il tema “Reaching limits – Crossing borders”. Info e call for paper entro l’anno su http://www.metlib2015zurich.org I miei “oscar” vanno a: migliore sessione alla Sezione Statistica, miglior paper ex-aequo a Christie Koontz e Åke Nygren, menzione speciale allo stand dei colleghi francesi, per le loro micro-presentazioni. Infine, non posso tralasciare la conferenza-satellite di Birmingham (Sezione Biblioteche Pubbliche), dove al centro dell’attenzione sono stati gli spazi fisici, in continuo divenire e contaminati dai media, si chiamino Themenraum, Folkelab, 4th Floor o BiblioTech.     Corrado Di Tillio, Delegato AIB IFLA Metropolitan Libraries Section, c.ditillio(at)bibliotechediroma.it ","
 Biblioteche pubbliche, IFLA "
https://aibnotizie.aib.it/foglieni-ifla-preservation-conservation-section/,IFLA: Preservation and Conservation Section,,AIB Notizie,,30 Settembre 2014,,HTML,https://aibnotizie.aib.it/,,,,CC BY-SA 4.0," La sezione Preservation&Conservation P&C  è la numero 19, della Division II, si occupa specificamente di tutto ciò che riguarda la conservazione fisica del patrimonio culturale librario-documentario mondiale riconosciuto di qualunque natura, incluso quello digitale.  Si rapporta online, via web a tutte le tipologie di biblioteche per scambiare, sviluppare e condividere esperienze sulle teorie, le politiche e le buone pratiche e standard per la conservazione e ogni conoscenza consolidata e di ricerca, indipendentemente dal supporto fisico del bene riconosciuto come patrimonio dell’umanità. La Sezione mantiene una stretta collaborazione anche con progetti e altre iniziative dell’IFLA quali lo Strategic Programme on Preservation and Conservation (PAC), gestito centralmente dal Quartier Generale con sede all’Aja; coopera inoltre dal 2009 con un Gruppo (SIG Special Interest Group) per la Sostenibilità Ambientale e Biblioteche. In esso ci si interessa in particolare dei problemi dell’impatto dell’umanità sul cambiamento climatico che riguarda la società e le biblioteche per uno sviluppo eco-sostenibile. A seguito dell’aumento dei danni al patrimonio librario e documentario dovuti a eventi naturali catastrofici e bellici la sezione ha posto tra i suoi interessi fondamentali la pianificazione dell’emergenza e del recupero del materiale fisico promuovendo anche iniziative di formazione. Collabora con altre organizzazioni internazionali quali Blue Shield, UNESCO, ICOM ICCROM e con il citato PAC allo sviluppo di strategie di assistenza a biblioteche e archivi colpite da catastrofi naturali o provocate dall’uomo. Significativo è stato l’intervento IFLA a seguito del terremoto di Haiti del 2010. La sezione in questi ultimi anni collabora a diversi progetti impegnativi di salvaguardia del Cultural Heritage in vari contesti, (ad es. Progetto del World RiskRegister).Nella sessione del WLIC 2014 sono stati tenuti interventi su temi dell’emergenza e della prevenzione, i cui testi sono accessibili dalla biblioteca online del web IFLA. Il satellite meeting 2014 organizzato dalla sezione si è svolto il 13/14 agosto a Ginevra, su temi della conservazionedel digitale e anche dei documenti fisici. E’ stato trattato inoltr eil tema dei furti e quello dei diritti legali. La documentazione è accessibile dal sito IFLA, attraverso le pagine della Sezione. Le attività della sezione svoltesi nei mesi scorsi, seminari e convegni, incluso quello di Milano del 13 marzo u.s. sono state menzionate nelle due riunioni di agosto dello Standing Commettee (i report dei due incontri saranno resi disponibili quanto prima, come pure un rapporto annuale sull’attività completa della sezione). E’ stata predisposta quindi la pianificazione generale delle attività per i prossimi mesi e per il primo semestre 2015, nonché quella del satellite meeting da realizzare a Durban (SA), e abbozzati i macro contenuti del prossimo call for papersper la sessione WLIC2015, cosi come quelli per il WLIC 2016 a Columbus (USA). I membri della sezione lavorano per questi scopi anche con altre sezioni (p.e con Rare Books e il PAC core programme, econ la Sezione IT- Information Technology). La sezione deve esprimersi inoltre in un documento, per quanto di competenza, offrendo il proprio sostegno alla Lyon Declaration, emanata e diffusa da IFLA il 18 agosto, riguardante l’accessibilità alle biblioteche e all’informazione. Analogamente si impegna a diffondere ilibrary trends definiti dall’IFLA – principi e indicazioni base per il futuro delle biblioteche – e i nuovi standard IFLA tra cui si segnalano quelli nuovi quelli sulla digitalizzazione.    Ornella Foglieni, Delegata AIB IFLA Preservation and Conservation Section, ofoglie(at)gmail.com ","
 conservazione, IFLA "
https://aibnotizie.aib.it/ifla-standing-committee-cpdwl/,IFLA: Standing Committee CPDWL,,AIB Notizie,,30 Ottobre 2014,,HTML,https://aibnotizie.aib.it/,,,,CC BY-SA 4.0," Il punto di vista della Formazione Professionale dallo Standing Committee Continuing Professional Development and Workplace Learning Section   Gli spunti che IFLA offre sono innumerevoli, quindi ci limitiamo a segnalare quelli che incrociavano il tema della formazione professionale. Innanzitutto i MOOCs, corsi di massa online, frequentati da migliaia di persone. Vengono proposti dagli Atenei come reclutamento di nuovi studenti, dalle comunità per la formazione continua dei cittadini, e frequentati da tutti. Consentono di entrare ed uscire liberamente, e non rilasciano certificazioni se non a chi formalizza (pagando) una regolare iscrizione, ma la loro fruizione libera da parte di tante persone origina comunità di apprendimento internazionali. Sebbene una percentuale bassa dei partecipanti porti a compimento l’intero percorso, tutti dichiarano di trarne vantaggio, e comunque si parla in genere di centinaia o migliaia di partecipanti. Segnalo uno splendido esempio di corso per bibliotecari sull’advocacy tenuto da Wendy Newman all’Università di Toronto che riaprirà a gennaio 2015, quindi teniamolo d’occhio! La Sezione predilige la forma della discussione aperta e il Knowldge café organizzato sulle sfide dell’apprendimento ha visto più di 300 partecipanti. I risultati della discussione sono stati riportati sul blog dedicato. Inoltre, l’organizzazione dei Webinars che la Sezione offre da tempo insieme all’ALA vedrà coinvolta per il 2015 la comunità dei bibliotecari italiani. Si tratta di una splendida opportunità accolta con favore dai membri del CEN presenti a Lione. Per meditare sugli stili di apprendimento ecco infine Hannah Bennett e l’architettura neurale, ovvero l’impatto dello spazio sui processi cerebrali; Lenita Brodin Berggren e Malin Joseffson a proposito della progettazione di un’interfaccia grafica e Hesham Azmi sul ruolo della visual literacy nel mondo digitale e sulla sua assenza nei moderni percorsi di studio di biblioteconomia.  Matilde Fontanin,Delegata AIB Standing Committee CPDWL – FONTANIN(at)pug.units.it ","
 formazione "
https://aibnotizie.aib.it/il-protocollo-dintesa-per-i-servizi-di-biblioteca-negli-istituti-penitenziari-italiani-origini-e-sviluppi/,Il  protocollo d’intesa per i servizi di biblioteca negli istituti penitenziari italiani. Origini e sviluppi.,,AIB Notizie,,16 Gennaio 2018,,HTML,https://aibnotizie.aib.it/,,,,CC BY-SA 4.0," La storia delle moderne biblioteche carcerarie italiane, non più intese come minuscole biblioteche popolari riservate a particolari e disagiate categorie di cittadini, è lunga oltre 20 anni.  Risalgono infatti ai Novanta le prime esperienze di collegamento con le biblioteche pubbliche del territorio: Torino, Roma, Milano, Ravenna attivarono il servizio grazie a convenzioni e accordi stipulati tra le amministrazioni penitenziarie e gli enti locali. Le basi per il superamento dell’isolamento delle varie realtà bibliotecarie in carcere furono poste nel 1998 al Salone del libro di Torino, attraverso la realizzazione di un primo colloquio tra magistrati, operatori di biblioteca e del volontariato, attivi presso diverse biblioteche carcerarie italiane. La nascita dell’ABC,  Associazione Biblioteche carcerarie, voluta fortemente dal prof. Giorgio Montecchi, da Emanuela Costanzo e da altri colleghi e la contestuale possibilità per i detenuti e gli internati di usufruire dei libri presenti in biblioteche e centri di lettura pubblici (a mezzo di opportune intese e purché con la stessa ubicazione dell’istituto), rappresentarono l’avvio di un percorso scandito dai 4 Convegni nazionali delle biblioteche carcerarie, dalla nascita del GUSpec, dalla Traduzione di Guidelines for Library Services to Prisoners. In questa direzione, un primo importante traguardo è stato raggiunto, nell’aprile del 2013, con  il Protocollo d’intesa per la promozione e gestione dei servizi di biblioteca negli istituti penitenziari italiani, sottoscritto dal Dipartimento dell’Amministrazione Penitenziaria del Ministero della Giustizia, dalla Conferenza delle Regioni e delle Province Autonome, dall’Unione delle Province d’Italia, dall’Associazione Nazionale dei Comuni Italiani e dall’Associazione Italiana Biblioteche. Il protocollo, presentato nel settembre 2013 nell’ex carcere di massima sicurezza dell’Isola dell’Asinara, nel corso dell’evento conclusivo del Progetto biblioteche carcerarie Liberastorie, promosso dalla Regione autonoma della Sardegna e  gestito dall’AIB  ha per oggetto la promozione e lo sviluppo del servizio di biblioteca all’interno degli Istituti penitenziari italiani. Ciò  attraverso azioni volte a favorire l’integrazione con le biblioteche del territorio in collaborazione con le realtà locali, nel rispetto ed in attuazione di indicazioni e prescrizioni contenute in diverse fonti:  la Costituzione Italiana, nell’art. 27, terzo comma, che sancisce la finalità rieducativa della pena; Il Manifesto Unesco per le biblioteche pubbliche, che sollecita le stesse a fornire servizi e materiali specifici a quegli utenti che, per qualsiasi ragione, non abbiano la possibilità di utilizzare servizi e materiali ordinari, per esempio le minoranze linguistiche, le persone disabili, ricoverate in ospedale, detenute nelle carceri; la Legge 26 luglio 1975 n.354, articoli 12 e 19 (“Norme sull’ordinamento penitenziario e sulla esecuzione delle misure privative e limitative della libertà”), che prevedono esplicitamente la presenza di una biblioteca in ogni Istituto penitenziario; il D.P.R. 30 giugno 2000 n. 230, art. 21, “Regolamento recante norme sull’ordinamento penitenziario e sulle misure privative e limitative della libertà”, che stabilisce che la biblioteca deve essere costituita da libri e periodici scelti secondo criteri che garantiscano una equilibrata rappresentazione del pluralismo culturale esistente nella società, assicurando ai soggetti in esecuzione di pena un agevole accesso alle pubblicazioni presenti in biblioteca, oltre alla possibilità di consultare altre pubblicazioni mediante l’attuazione di specifiche intese con biblioteche e centri di lettura pubblici; le Linee guida per le biblioteche carcerarie dell’IFLA, la federazione internazionale delle associazioni bibliotecarie, che stabiliscono che le biblioteche carcerarie siano collegate, in modo organico, alla rete territoriale delle biblioteche pubbliche.  Avendo individuato i destinatari delle attività definite nel protocollo nei Provveditorati Regionali dell’Amministrazione Penitenziaria (PRAP), nelle Direzioni degli Istituti penitenziari, nelle  Amministrazioni regionali, comunali e in ogni altro ente o agenzia responsabile dei servizi bibliotecari sul territorio, nel primo triennio sono stati consolidati progetti in essere e sviluppate nuove iniziative come la partecipazione della comunità esterna all’attività trattamentale. Il protocollo, che promuove tra l’altro, l’affidamento della gestione del servizio a personale qualificato nonché la  formazione professionale di base degli operatori interni, impegna i firmatari all’utilizzo dello schema di convenzione  annesso al testo dell’accordo. La totale adesione alle indicazioni del protocollo favorisce il lavoro del Comitato attuativo chiamato ad indirizzare, coordinare e monitorare le varie iniziative. Attraverso queste metodiche si realizza l’auspicio del past president  dell’AIB, Stefano Parise, di presentare un punto di riferimento per quanti sono e saranno chiamati a organizzare il servizio di biblioteca nelle carceri italiane. Sulla base della positiva esperienza di questi anni, nel  mese di dicembre 2017, il  protocollo  è stato rinnovato dal  Ministero della Giustizia – Dipartimento Amministrazione penitenziaria,  rappresentato dal suo capo, dott. Santi Consolo, dalla Conferenza delle Regioni e delle Province autonome, rappresentata dal Presidente dott. Stefano Bonaccini,  dall’Associazione nazionale Comuni d’Italia (ANCI), rappresentata dal presidente dott. Antonio Decaro, dall’AIB,  rappresentata dalla presidente dott.ssa Rosa Maiello. Questo rinnovo, che, tra l’altro, estende la durata dell’atto a cinque anni, sembra essere la migliore manifestazione della volontà dei firmatari di sostenere l’iniziativa e  promuovere  un approccio per progetti in antitesi alla successione di piccoli o grandi eventi che qualche volta caratterizzano le iniziative cosiddette speciali. Nell’accogliere con entusiasmo il rinnovo del protocollo l’AIB ha istituito un gruppo di lavoro sulle biblioteche carcerarie coordinato da Amelia Brambilla, bibliotecaria presso il carcere di Monza. Il gruppo opererà in connessione con il Comitato attuativo, la Commissione nazionale Biblioteche pubbliche e con la Commissione Biblioteche per ragazzi, aderendo alla filosofia del Protocollo d’intesa, promuovendolo, monitorando e valutandolo, anche attraverso le ricadute sociali della sua applicazione. Francesca Cadeddu cadeddu@aib.it Link utili http://www.aib.it/attivita/2017/65985-protocollo-biblioteche-carcerarie-2017/ http://www.sardegnabiblioteche.it/index.php?xsl=803&s=237514&v=2&c=5702&t=1 I convegni dell’ABC, Associazione Biblioteche carcerarie   Liberi di leggere: lettura, biblioteche carcerarie, territorio. Rozzano (Mi) Centro culturale Cascina grande, 11 maggio 2001; Biblioteche scatenate: biblioteca, carcere e territorio, Sassari, 28-29 Marzo 2003; Periferie nella città: lettura e biblioteche in carcere, Treviso, 23-24 settembre 2005; Il bibliotecario carcerario: una nuova professione? Università degli Studi di Milano,  31 gennaio 2013.  ","
 Biblioteche carcerarie "
https://aibnotizie.aib.it/il-23-aprile-e-morto-armando-petrucci/,Il 23 aprile è morto Armando Petrucci,,AIB Notizie,,27 Aprile 2018,,HTML,https://aibnotizie.aib.it/,,,,CC BY-SA 4.0," La notte del 23 aprile si è spento, a Pisa, a 86 anni, Armando Petrucci, professore emerito della Scuola Normale e insigne paleografo italiano. Romano, laureato in Paleografia e Diplomatica all’Università di Roma, aveva mosso i primi passi nelle carriere dell’archivista e del conservatore di manoscritti alla Biblioteca dell’Accademia Nazionale dei Lincei e Corsiniana. Docente per molti anni presso la Scuola Speciale per Archivisti e Bibliotecari dell’Università di Roma, dove chi scrive lo ebbe come maestro, era stato professore di Paleografia e Diplomatica all’Università di Salerno e all’Università di Roma La Sapienza. Notevoli le sue esperienze di docenza internazionale: negli U.S.A., presso la Newberry Library di Chicago, la Michigan University di Ann Arbor, la Stanford University, a Parigi più volte presso l’École des Hautes Études en Sciences Sociales e presso il Collège de France. Alla Scuola Normale insegnò dal 1991 fino alla pensione e poi in qualità di professore emerito. Dire che il suo nome era familiare ai bibliotecari italiani non rende conto dell’importanza di Petrucci nella formazione di almeno tre generazioni di professionisti della biblioteca e non solo di quelli che si sono specializzati nella conservazione e gestione dei manoscritti. Titoli come quelli dell’Universale Laterza: Libri, editori e pubblico nell’Europa moderna, Libri, scrittura e pubblico nel Rinascimento, e soprattutto Breve storia della scrittura latina (1992), La scrittura. Ideologia e rappresentazione (1986) e La descrizione del manoscritto. Storia, problemi, modelli (1984) hanno fatto parte per anni del bagaglio professionale di tanti bibliotecari. Vogliamo però ricordare la magistrale introduzione alla traduzione italiana de L’apparition du livre di Lucien Fabvre e Henri-Jean Martin (1977) e il polemico Primo non leggere. Biblioteche e pubblica lettura in Italia dal 1861 ai nostri giorni (1976), scritto insieme a Giulia Barone, dove il rigore e l’acume dello studioso si sposavano felicemente con la sua vocazione alla polemica politica, uno dei tratti più autentici della sua personalità. Anche per questa vena, il debito della nostra professione verso di lui è molto grande. Non sarà facile fare a meno del suo magistero e della sua autorevolezza universalmente riconosciuta. Ai suoi familiari e in particolare alla moglie Franca, le condoglianze di AIB notizie. Lorenzo Baldacchini ","
"
https://aibnotizie.aib.it/il-bibliohub-premiato-come-eccellenza-del-design-italiano/,Il Bibliohub premiato come eccellenza del design italiano,,AIB Notizie,,22 Novembre 2019,,HTML,https://aibnotizie.aib.it/,,,,CC BY-SA 4.0,"  Il BiblioHUB, la struttura mobile polifunzionale e multimediale dell’AIB, è stato selezionato dall’Osservatorio Permanente per il Design dell’ADI – Associazione per il Disegno Industriale per l’inserimento nell’edizione 2019 del Design Index che raccoglie il miglior design italiano messo in produzione e ha ottenuto il Premio Eccellenze del Design dalla Delegazione ADI Lazio.  Il BiblioHUB è stato progettato per l’AIB dalla società di architettura Alterstudio Partners, specializzata in progettazione di biblioteche e poli culturali, e nasce nell’ambito dell’iniziativa “Periferie in Azione”, sostenuta dalla DGAAP Direzione Generale Arte e Architettura contemporanee e Periferie urbane del Ministero dei Beni Culturali e del Turismo, promossa nell’ambito della mostra “Taking Care. Progettare per il bene comune”, curata da Studio TAMassociati nel 2016 per il Padiglione Italia alla 15° Mostra Internazionale di Architettura della Biennale di Venezia. Il veicolo è stato ultimato nel 2018, grazie a un crowdfunding lanciato da Banca Etica e a un finanziamento del MIBACT, dell’Ambasciata Americana di Roma e del CSBNO. Molto più di un semplice bibliobus, il BiblioHUB è un centro mobile di informazioni, cultura, tempo libero e servizi al cittadino, punto di prestito libri, e-books scaricabili con QR code, hotspot wifi, internet point, Gaming Zone, postazione di reference con bibliotecario, laboratorio ludico-didattico per bambini e luogo d’incontro e di socializzazione. Il mezzo è provvisto di schermi informativi, bacheche e touch screen, strumenti per la realtà virtuale, box esterno di auto-restituzione, una vetrina di bookcrossing, prese esterne di ricarica cellulari.  Per il BiblioHUB è stato utilizzato un carrello base a rimorchio, prodotto da GGG Elettromeccanica, riprogettandone però completamente la scocca, realizzata su misura con pannelli sandwich di alluminio color bordeaux e color tortora, in parte microforati su disegno. Un lato del BiblioHUB si ribalta verso l’esterno, creando un vero e proprio “sofà urbano” con tettoia estraibile. L’interno è stato dotato di una parete attrezzata con ripiani rimovibili agganciati a speciali pannelli di supporto (Promal Millerighe®) che consentono la massima flessibilità espositiva creando una texture decorativa retroilluminata. La lunga panca-baùle e la nicchia nel bow-window con pouf a incasso si prestano alla seduta e al relax.  Il BiblioHUB è un compendio di ciò che oggi dovrebbero essere le biblioteche civiche: centri di cultura, aggregazione, inclusione e coesione sociale, luoghi pubblici neutrali e sicuri in cui possono incontrarsi persone diverse per età, cultura, ceto, provenienza, gangli non solo del sistema della Cultura ma anche del Welfare locale, finalizzati ad aumentare il “capitale sociale” di un territorio e a costruire Comunità. Proprio un ritratto di questa variegata comunità è l’immagine incisa a laser nella lamiera di uno dei lati del mezzo: un disegno dell’illustratore Guido Scarabottolo, che ha rielaborato gli autoritratti fatti da un centinaio di utenti in un workshop tenutosi in una biblioteca di Milano, organizzato ad hoc per La Biennale. Con questo spirito il BiblioHUB durante l’ultimo anno, grazie ai fondi della promozione reti 2018, alla Direzione Regionale Cultura e Politiche Giovanili della Regione Lazio attraverso il “Progetto Piccoli Grandi Visioni” e al CSBNO, ha attraversato, con il supporto di diversi sistemi bibliotecari, tutta l’Italia (Sicilia, Campania, Molise, Puglia, Sardegna, Lombardia, Veneto, Basilicata, Lazio e Piemonte) percorrendo oltre 5.700 km, aprendosi ai diversi territori e offrendo tutti i propri servizi in contesti molto differenti, dalle comunità locali di periferie di grandi città metropolitane fino a remoti borghi e piccoli paesi.  Questa struttura mobile polifunzionale e multimediale per la cultura e il tempo libero, al contempo piccola biblioteca itinerante e laboratorio ludico-didattico per bambini e adulti, ha riscontrato fin dagli inizi grande attenzione nell’opinione pubblica e dai media di settore e non solo per l’elevato grado di innovazione e per le originali soluzioni progettuali. L’importante riconoscimento e il premio ottenuto in questi giorni annovera tra le eccellenze del design italiano il BiblioHUB e lo inserisce a pieno titolo nella storia delle biblioteche mobili e dei bibliobus del mondo.  Video del BiblioHUB     https://youtu.be/-HR5c3gqdOw     Crediti delle foto:  BiblioHUB @aib @alterstudiopartners @francescocultrera  Matteo Schubert          ","
 BiblioHUB "
https://aibnotizie.aib.it/il-bibliohub-riparte-nel-lazio/,Il BiblioHUB riparte nel Lazio!,,AIB Notizie,,27 Febbraio 2020,,HTML,https://aibnotizie.aib.it/,,,,CC BY-SA 4.0," Dopo il Bibliopride del 2017 e il viaggio dello scorso anno nei quattro angoli della regione, <https://www.aib.it/struttura/sezioni/lazio/laz-attiv/2020/78472-piccoli-lettori-grandi-visioni-ed-2019/> anche quest’anno il BiblioHUB torna a viaggiare tra le province laziali col suo carico di libri e il suo messaggio di inclusione, nell’ambito di un progetto promosso dalla Regione Lazio e curato dalla Sezione Lazio dell’AIB. Piccoli lettori, grandi visioni¸ ormai giunto alla quarta edizione, ha l’obiettivo di promuovere il programma Nati per leggere attraverso le biblioteche, sostenendole nelle loro pratiche di sensibilizzazione alla lettura grazie a diversi libri in dono, incontri con esperti e autori, ma anche grazie alla presenza del BiblioHUB, che colora e anima le piazze dei paesi che di anno in anno hanno accolto questo progetto.   Quest’anno però il carico del BiblioHUB si è ulteriormente arricchito grazie a sostenitori sia nuovi che già noti: la piccola collezione libraria dedicata ai più piccoli, donata da Orecchio Acerbo e Biblioteche di Roma, si aggiunge ai libri in bookcrossing che da sempre sono presenti a bordo del BiblioHUB; la tecnologia si moltiplica e si aggiorna: aumentatori di realtà virtuali, tablet connessi alla rete grazie al BiblioHUB, e una fantastica stampante 3D che potrà essere usata tra le strade e le piazze delle nostre città.  Queste dotazioni tecnologiche sono arrivate grazie all’Ambasciata USA in Italia, storica sostenitrice del BiblioHUB; proprio in virtù di questa amicizia Anne Johnson, Regional Public Engagement Specialist dell’Ambasciata, ha partecipato al primo incontro a Tarquinia insieme a Gimena Campos Cervera, Senior Information Researcher. Nel suo saluto indirizzato al pubblico presente, Anne Johnson ha sottolineato il ruolo che le biblioteche possono giocare oggi nella information literacy e nella digital literacy, contribuendo a preparare le nuove generazioni non solo all’accesso alle informazioni ma anche al loro corretto uso: “It’s so great to see the BiblioHUB again and to see how it has grown with new resources and is reaching more and more people, over 1,000 here in Lazio! The U.S. Embassy is proud to be a part of this important project: bringing digital resources to communities throughout Italy. From its inception, we have supported the BiblioHUB. Why? Because the BiblioHUB supports early learning, reading and increasing digital skills, especially for youth. Every citizen needs to be able to access technology and to understand how to use it appropriately to interact in the world today. Studies have shown that exposure to technology at a young age can give students an advantage in school and later an advantage in the workplace. Libraries have a big role to play in teaching digital literacy – librarians are natural “information” leaders and have the tools and expertise to train the next generation about information access and use. As a librarian, I am excited to see the how the BiblioHUB is generating interest in reading and learning as it travels throughout the country.” La presenza dell’Ambasciata USA è stata perfettamente in linea con il tema e con gli ospiti di Tarquinia: Mamma lingua e Giovanna Malgaroli. Seminare parole e racconti in tante lingue per veder germinare una comunità con maggiore integrazione: è forse questo l’obiettivo più alto del Progetto Mamma Lingua <http://www.natiperleggere.it/mamma-lingua-italiano.html>,  che Piccoli lettori grandi visioni vuole contribuire a far conoscere. Il progetto prevede l’ampliamento dei libri disponibili nei Presidi NpL e nei Punti Lettura NpL anche a libri per bambini in altre lingue oltre all’italiano, scelti con grande cura da una commissione di esperti, organizzata assieme a IBBY Italia. Il BiblioHUB proseguirà il suo viaggio a Trevignano Romano il 4 marzo insieme a Massimiliano Maiucchi; poi il progetto Piccoli lettori, grandi visioni terminerà a Roma la mattina di venerdì 6 marzo, presso la Biblioteca “Altiero Spinelli” della Giunta Regionale del Lazio, con un seminario che farà il punto non solo sui percorsi nelle province laziali ma anche sulle prospettive attuali della lettura, sulle possibilità di una visione non stereotipata della biblioteca, sull’editoria professionale, sulle esperienze di vent’anni di programma Nati per Leggere, con uno sguardo rivolto al contesto internazionale e alle nuove linee guida IFLA sui servizi bibliotecari per ragazzi, senza trascurare l’attenzione alle realtà locali che saranno al centro del dibattito conclusivo con i bibliotecari del Lazio. Il programma definitivo sta per essere annunciato ma sin da ora siete tutti invitati a condividere questo momento di approfondimento e confronto.  Egizia Cecchicecchi.egizia@gmail.com ","
 AIB Lazio, BiblioHUB, information literacy "
https://aibnotizie.aib.it/il-bibliopride-2022-dellaib-lazio-lesperienza-di-mamma-lingua-a-roma/,Il Bibliopride 2022 dell’AIB Lazio: l’esperienza di Mamma Lingua a Roma,,AIB Notizie,,22 Dicembre 2022,,HTML,https://aibnotizie.aib.it/,,,,CC BY-SA 4.0,"  Nell’ambito del Bibliopride 2022, interamente dedicato a “Mamma lingua. Storie per tutti, nessuno escluso”, che si è tenuto dal 26 settembre al 2 ottobre 2022, l’AIB Lazio ha organizzato l’incontro online dal titolo “Il Bibliopride 2022 dell’AIB Lazio: L’esperienza di Mamma Lingua a Roma”. L’incontro si è svolto on-line il 29 settembre 2022, dalle ore 11:00 alle 13:00 circa. Oltre agli interventi di Maddalena Battaggia (Vice presidente AIB Lazio – Referente Bibliopride AIB Lazio) e di Silvia Zanini (Referente Mamma Lingua per AIB Lazio), all’incontro hanno partecipato alcune bibliotecarie dell’Istituzione Sistema Biblioteche Centri Culturali – Roma Capitale: Giovanna Micaglio (Coordinamento Scuole, Bibliopoint, C.S. Ragazzi IBRC), Alessandra De Luca (Biblioteca Centrale Ragazzi), Daniela Ukmar e Daniela Tumminello (Biblioteca Mameli) e Paola Bacosi (Bibliopoint Pisacane). Sono state oltre 160 le attività in programma, in tutta Italia, per questa undicesima edizione del Bibliopride 2022: da nord a sud Italia, Mamma Lingua è divenuta in pochi anni parte integrante delle attività delle biblioteche pubbliche. Durante l’incontro è stata ripercorsa la storia delle origini del progetto Mamma Lingua, dalle prime esperienze di  Nati per Leggere Lombardia (2011), con il sostegno di Regione Lombardia e di numerosi enti territoriali lombardi: nel complesso contesto una società multietnica, si è avviata la promozione della crescita delle competenze professionali dei bibliotecari nella lettura nelle famiglie con bambini stranieri in età prescolare, rispondendo all’esigenza di fornire strumenti pdi qualità per la scelta dei libri nelle lingue maggiormente parlate in Lombardia. Con il finanziamento regionale del progetto Comunicare Nati per Leggere (2013) e la collaborazione di IBBY Italia e del Centro per la Salute del Bambino di Trieste, insieme all’AIB e all’Associazione culturale pediatri, prendeva corpo l’idea di realizzare una bibliografia multilingue, che vedrà la luce alcuni anni dopo (2015) con i 127 libri suddivisi in sette sezioni linguistiche (albanese, arabo, cinese, francese, inglese, rumeno, spagnolo) e la sezione Un ponte di storie: libri che uniscono tutti i bambini costituita da titoli diventati classici della letteratura illustrata per i più piccoli. Una selezione di eccellenza, guidata dal principio delle Linee guida IFLA sui servizi bibliotecari ai bebè e ai piccolissimi di rendere disponibili libri per bambini “stimolanti senza essere frustranti”, cioè libri che abbiano una grande capacità di comunicare sia con i bambini sia con gli adulti, in particolare con i genitori con scarsa confidenza con i libri e la lettura. La bibliografia è stata stampata in 5300 copie e diffusa presso le biblioteche lombarde (oggi disponibile in PDF sul sito www.mammalingua.it). Nel 2016 grazie al cofinanziamento di Fondazione Cariplo, Associazione Italiana Biblioteche, Centro per la salute del Bambino, Centro COME della Cooperativa Farsi Prossimo, il Comune di Milano, il Comune di Melegnano, CSBNO, Fondazione per Leggere e Sistema bibliotecario Nord Est Milano la bibliografia Mamma Lingua diventa una mostra itinerante, dotata di pannelli espositivi e trolley personalizzati per dare visibilità ai libri nelle diverse lingue che nel frattempo le biblioteche hanno acquistato. Tra maggio e dicembre 2017 la mostra bibliografica Mamma Lingua ha circolato presso le biblioteche di Milano e provincia. Nel 2019 il progetto è risultato vincitore del Bando Leggimi 0-6 del Centro per il libro e la lettura del Ministero della cultura. Grazie al cospicuo finanziamento e alla collaborazione di importanti partner, è stato possibile diffondere i principi ispiratori del progetto a livello nazionale. Veniva formato il gruppo di lavoro nazionale AIB: Francesca Cadeddu, Agnese Cargini, Giovanna Malgaroli, Milena Trancredi ed individuati i referenti regionali dell’AIB. Il progetto ha previsto, in particolare,  l’individuazione di un presidio per ogni territorio regionale; la formazione degli operatori; la dotazione dei presidi della valigia Mamma lingua; la visita del Bibliohub. La bibliografia, arricchitasi di moltissime altre lingue rispetto alla versione originale e attualmente consultabile sul sito di Mamma Lingua, è in costante crescita, anche grazie alle segnalazioni che pervengono al gruppo di lavoro nazionale da parte di bibliotecari, e i tanti operatori che, a diverso titolo, partecipano al progetto stesso. Nell’autunno del 2021 il progetto prendeva avvio anche nella Regione Lazio, grazie alla partecipazione dell’Istituzione Biblioteche di Roma, dove è stata individuata la Biblioteca Centrale Ragazzi, insieme alla stretta collaborazione del Servizio intercultura. Grazie al grande impegno profuso da Anna Maria Di Giovanni e da Maria Carla Mancinelli, è stato proposto un programma di iniziative che comprendeva tre incontri formativi alla Biblioteca Mameli (in presenza), alla Biblioteca Mandela e alla Biblioteca Valle Aurelia (on-line). A novembre quindi, presso la Biblioteca Flaiano, ha stanziato il Bibliohub per una settimana e sono state realizzate altre attività per i bambini e non solo. Da qui, le valigie di libri si sono diffuse in altre sedi, raggiungendo anche la rete dei Bibliopoint: così una sempre più ampia utenza e fornendo ai bibliotecari e agli operatori strumenti preziosi, indispensabili, per promuovere il progetto. Mamma Lingua è riuscita ad attraversare tutta l’Italia, lasciando un profondo solco dietro di sé, dove nuovi semi germoglieranno. L’incontro è stato anche un’occasione per condividere le esperienze vissute direttamente dai bibliotecari, dagli insegnanti e dagli operatori che durante questo lungo anno di attività hanno seguito il progetto e lo hanno reso ancora più saldo e pervasivo. Testimonianze preziose e, non di meno, emozionanti. Maddalena Battaggia Vice presidente CER AIB Lazio,  Referente Bibliopride AIB Lazio Silvia Zanini CER AIB Lazio,  Referente Mamma Lingua per AIB Lazio ","
 AIB Lazio, Bibliopride, Mamma lingua "
https://aibnotizie.aib.it/vianello-ridisegnare-mappe/,Il bibliotecario nella nuova comunità. Riflessioni dal convegno “Ridisegnare le mappe”,,AIB Notizie,,11 Dicembre 2014,,HTML,https://aibnotizie.aib.it/,,,,CC BY-SA 4.0," Si è svolto giovedì 27 novembre a Treviso, nella splendida cornice della Fondazione Benetton Studi e Ricerche, “Ridisegnare le mappe – per una nuova geografia bibliotecaria” organizzata dal Polo Biblomarca in collaborazione con l’Associazione Culturale Scenari e il patrocinio della Provincia di Treviso, la Regione del Veneto e la Sezione veneta dell’AIB. La giornata era inserita all’interno de “La casa sull’albero” la manifestazione che dal 2004 si occupa di indagare stili e pratiche della promozione della lettura.  Dal 2004 partendo dalla Biblioteca di Casier, il Polo Biblomarca ha idealmente costruito una casa in cima ad un albero per potersi permettere il lusso di discutere oziosamente e poter far tesoro delle conversazioni e guardare lontano. Quest’anno si è pensato di spostare per la prima volta l’oggetto della ricerca. Non più la lettura e la sua promozione. O meglio: non solo. Il libro di per sé è un oggetto inerme, potenzialmente un’arma potentissima, ma che si innesca solo nel momento in cui delle mani lo aprono e lo sfogliano, degli occhi lo leggono, una voce da corpo alle parole che contiene. I libri, con buona pace degli amanti della lettura, da soli in Italia arrivano ad una percentuale troppo bassa di lettori, hanno bisogno di essere sostenuti, promossi, fatti conoscere. I potenziali promotori della lettura sono parecchi, dagli insegnanti passando per i librai. Quest’anno però si è spostata l’attenzione sui mediatori, su un mediatore in particolare: i bibliotecari. Facendo nostra la (molto) discussa intuizione di David Lankes che dice: “La missione dei bibliotecari consiste nel migliorare la società facilitando la creazione di conoscenza nelle comunità di riferimento.” si è messo al centro della riflessione i bibliotecari cercando di individuare quale può essere il nuovo ruolo che può avere all’interno della propria comunità. Si è concentrato lo sguardo su quelle istituzioni che in Regione Veneto sono presenti in quasi tutti i paesi e le città e che con un ruolo diverso in relazione al proprio contesto svolgono attività di promozione della lettura e della conoscenza più in generale quasi quotidianamente servendo (ancora) una piccola parte della popolazione. Arrivare ad intercettare i bisogni della cittadinanza in anni in cui i nostri device mobili soddisfano spesso molti nostri desideri immediati, è una delle grandi sfide che un bibliotecario ha davanti: trovare un nuovo modo di essere bibliotecari per essere figura (o una delle figure) centrale nella propria comunità. Da sinistra: Angela Munari, Angela Di Iorio, Elena Corradini Abbiamo scavallato il secolo quattordici anni fa, ci siamo lasciati alle spalle un “secolo breve” e siamo entrati nel secondo millennio, nel futuro, con la “sola” paura del millennium bug (che molti neanche ricordano fosse l’ipotesi che col cambio data sarebbero saltati i nostri computer). Dopo una decina d’anni ci siamo accorti che siamo davvero entrati nel futuro (uno dei tanti che il tempo ci riserva giornalmente; un futuro che era già cominciato da vent’anni almeno), e che la rivoluzione (quella digitale, per chi non l’avesse capito) come ogni cambiamento epocale richiede dei cambi di paradigma. Ci hanno aiutato nell’indagine Elena Corradini della Biblioteca di Ala che ha collaborato alla traduzione italiana de “L’Atlante della biblioteconomia moderna” di David Lankes, un’occasione per guardare con occhi nuovi a una professione che è mutata nel tempo e che, forte di alcuni princìpi di fondo, deve continuare a mutare per avere senso, oggi e in futuro. Angela Di Iorio di Sapienza Università di Roma col suo approfondimento sulla conversazione per la conoscenza digitale ha configurato il bibliotecario moderno come una nuova professione, non solo partecipativa ma essenziale nella conversazione con i membri di detta “società della conoscenza”, spesso travolti dalla velocità dei suoi pervasivi paradigmi digitali. Angela Munari, Presidente AIB Veneto, ha abbozzato l’analisi di tre aspetti essenziali in Lankes, quali comunità, conoscenza e bibliotecari, in rapporto al contesto legislativo e socio-culturale americano e italiano. Ha proposto quindi delle linee guida per una nuova biblioteconomia moderna il cui pilastro rimane la mediazione delle conoscenza in relazione ai bisogni della propria comunità di riferimento reale e virtuale. A contestualizzare le intuizioni di David Lankes alla realtà regionale ci hanno pensato Davide Girardi della Fondazione Nordest e Giulio Negretto della Regione del Veneto. All’affacciarsi di nuove lingue e nuovi alfabeti (ma anche di nuovi uomini) avremo bisogno di vocabolari, di interpreti che sappiano cogliere i nuovi idiomi, i nuovi stili di vita e che facciano da ponte tra il vecchio e il nuovo. E di luoghi in cui questo passaggio possa avvenire. In cui il passaggio sia graduale (pur cogliendo il fatto di vivere in un tempo di rivoluzione dal punto di vista tecnologico, e quindi sociale); luoghi in cui passato e futuro possano dialogare in forma dialettica, con qualche immancabile e salutare scossone, ma con la continuità di una visione che mette al centro l’uomo e il suo bisogno di conoscenza e socialità. Uno di questi luoghi, secondo noi, è la biblioteca. Ovviamente, diranno i nostri affezionati lettori. Ovviamente, sì, ma non in modo scontato. La biblioteca che cominciamo ad avere in mente, che cominciamo a delineare da lontano, sull’albero, non è la stessa biblioteca che l’immaginario ci consegna da qualche secolo. E pure i bibliotecari stanno cambiando pelle, sono figure ibride ancora, in corso di ridefinizione.   Livio Vianello –  Lettore ed operatore culturale – liviovian(at)gmail.com ","
 Biblioteche pubbliche, professione "
https://aibnotizie.aib.it/centro-italo-tedesco/,Il centro italo-tedesco di Villa Vigoni e le biblioteche digitali,,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," Nei giorni 11 e 12 giugno 2013 si è tenuto a Menaggio, sul lago di Como, nella splendida cornice di Villa Vigoni, la manifestazione Philosophical Digital Libraries and Multilingualism – Colloquio di Villa Vigoni nel campo delle Scienze umane e sociali. L’evento è stato coordinato da Klaus Ceynowa della Bayerische Staatsbibliothek di München e da Riccardo Pozzo, direttore del Dipartimento Scienze Umane e Sociali, Patrimonio Culturale (DSU) del Consiglio Nazionale delle Ricerche (CNR). Il Colloquio, come è stato sottolineato da Immacolata Amodeo – Segretario generale di Villa Vigoni – si colloca nel solco dell’iniziativa “Migrazione, Integrazione, Collaborazione” lanciata a Villa Vigoni nel 2011. Villa Vigoni è un’associazione che nasce dalla collaborazione tra la Repubblica Federale di Germania e la Repubblica Italiana, con lo scopo di sostenere le relazioni italo – tedesche nell’ambito della ricerca scientifica, dell’istruzione superiore e della cultura nonché i loro riflessi nell’economia, nella società e nella politica. Come è stato evidenziato dai due coordinatori del Colloquio, l’interdisciplinarità, il rapporto fra le culture dei due Paesi, la trattazione di questioni di particolare importanza regionale e l’apertura a temi e partecipanti provenienti da altri Stati d’Europa e del mondo costituiscono principi alla base del lavoro del Centro italo-tedesco per l’eccellenza europea. Il Colloquio, articolato in due giornate, la prima dedicata alle biblioteche e la seconda al multilinguilismo, si è occupato di fenomeni migratori secondo il punto di vista del trasferimento di principi organizzativi e competenze in contesti multiculturali. Questo perché per sua natura, la cultura è una realtà dinamica in continua evoluzione, nella quale il dato della tradizione viene conservato e riformulato in un processo di costante reinterpretazione: in un mondo globalizzato è necessario puntare all’arricchimento vicendevole. Un primo passo in questa direzione è legare lo studio del pensiero alla scoperta della ricca diversità delle culture, così da rendere la memoria cosmopolita, i diritti umani universali e i confini connettivi. Strumento indispensabile a tal fine sono le biblioteche digitali multilingue, tra le quali la  World Digital Library (WDL), lo European Cultural Heritage on Line (ECHO) e il Lessico Intellettuale Europeo (ILIESI). La mattinata del primo giorno si è aperta con i saluti di Elisabeth Kieven, della Bibliotheca Hertziana, che ha presentato le infrastrutture di ricerca per la storia dell’arte, mentre Riccardo Pozzo ha descritto le attività del DSU-CNR in relazione a Horizon 2020. John Van Oudenaren – Library of Congress – ha illustrato la diffusione della World Digital Library (WDL) nel mondo con particolare riguardo ai Paesi emergenti. La seconda sessione è stata inaugurata da Klaus Ceynowa che dopo aver descritto i grandi numeri della Bayerische Staatsbibliothek di München (fondata nel 1508), ha presentato alcuni dei pregevolissimi 86 items messi a disposizione della WDL. Rossella Caffo, nella sua qualità di coordinatore italiano per le attività della WDL, ha illustrato le caratteristiche di Internet culturale e i contributi italiani alla WDL, a cui l’Italia ha aderito nel 2010. Tra i partners italiani vanno ricordati l’Accademia dei Lincei in collaborazione con il Lessico Intellettuale Europeo. La sessione pomeridiana è stata aperta dal direttore del Museo Galileo, Paolo Galluzzi che ha descritto le attività della Galileotheka del Museo, quali la compilazione di bibliografie specializzate, oltre alla catalogazione dei documenti relativi alla storia della scienza anche al di là del patrimonio della biblioteca stessa. È stato quindi il turno di Urs Schoepflin, direttore della Research Library del Max Planck Institute for the History of Science (MPIWG), che ha illustrato ECHO, infrastruttura open access per digitalizzare e rendere accessibile a tutti il patrimonio culturale. La giornata delle biblioteche digitali si è conclusa con la sessione “Lessico Intellettuale Europeo”.  Annarita Liburdi ha descritto la biblioteca dell’ILIESI e gli archivi digitali ad accesso aperto dell’Istituto, soffermandosi in particolare sulla sezione Lessici filosofici, scientifici e di erudizione in latino dell’Archivio dei Lessici Filosofici. Hansmichael Hohenegger ha messo in evidenza le prospettive future della filologia digitale e del multilinguismo. Luca Scarantino, nella sua qualità di segretario dell’International Council for Philosophy and Humanistic Studies (CIPSH), ha illustrato le interazioni esistenti e i possibili sviluppi futuri tra il CIPSH, la WDL e ECHO. Con un’articolata ed ampia discussione sull’open access che ha visto protagonisti su diversi fronti Klaus Kempf – Digital Library della Bayerische Staatsbibliothek – e Jürgen Renn (MPIWG), si sono conclusi i lavori del primo giorno. Kempf, ha sottolineato la mancanza di standard per la catalogazione di questo tipo di risorse (open access on the web) mentre Renn, ha sostenuto con grande vigore le ragioni dell’accesso aperto. Nella seconda giornata, dedicata al multilinguismo, Verena Schwägerl-Melchior dell’Università di Graz ha presentato la testimonianza di un migrante plurilingue della prima età moderna: Le lettere di Sigismondo di Loffredo a Carlo V, esempio di plurilinguismo dell’Italia spagnola. Maria Eugenia Cadeddu (ILIESI) ha reso evidenti i legami tra multilinguismo e Sardegna seguendo le traccie di Max Leopold Wagner (1880-1962), nei suoi pellegrinaggi in Sardegna. Il tema è stato affrontato nei suoi aspetti storici, giuridici, economici e sociali, con tutta l’ampiezza interdisciplinare del Progetto Migrazioni del CNR, da lei diretto. Marco Guardo (Biblioteca dell’Accademia Nazionale dei Lincei e Corsiniana), ha svelato il multilinguismo presente nel Tesoro Messicano, costituito dalla raccolta Rerum medicarum Novae Hispaniae thesaurus, oggetto di un volume, appena apparso nella collana LIE (luglio 2013), a cura di Maria Eugenia Cadeddu e dello stesso Marco Guardo. L’impatto delle biblioteche digitali sul fenomeno delle migrazioni è stato esaminato da: Klaus Kempf mentre Corrado Bonifazi (IRPPS-CNR) ha esaminato il fenomeno delle migrazioni nell’età di internet mostrando in che misura il fenomeno sia influenzato dalle comunicazioni su web e dai social network. Simone Rieger (MPIWG), ha descritto l’impatto sulla comunità scientifica delle pubblicazioni “Edition Open Access” (ECHO). La seconda giornata si è conclusa quindi con le relazioni di Immacolata Caruso (ISSM-CNR ) e Immacolata Vellecco (IRAT-CNR) che hanno messo in evidenza gli aspetti economici legati al multilinguismo. La vera peculiarità degli incontri organizzati da Villa Vigoni, al di là della ricchezza degli interventi, risiede nella capacità di creare un vero ed efficace scambio tra le componenti dei due Paesi. La formula del ‘Colloquio’ facilita l’intesa tra gli ospiti e le discussioni non sono limitate al momento dei lavori nella sala conferenze ma continuano intorno al tavolo della sala da pranzo e proseguono anche dopo cena nel bellissimo parco all’inglese che circonda Villa Mylius Vigoni, dando l’occasione di un continuo confronto. La sintonia e l’affiatamento sviluppati nel Colloquio, facilitano l’instaurarsi di rapporti tra le diverse istituzioni. Nonostante che le strutture dei due paesi lavorino su realtà diverse e abbiano a disposizione risorse non paragonabili tra loro, esse condividono l’obiettivo di un reale progresso della ricerca scientifica e della conoscenza. Grazie alla presenza di John Van Oudenaren ‘special guest’ di Villa Vigoni, il colloquio Philosophical Digital Libraries and Multilingualism, nel pomeriggio del 13 giugno, ha avuto uno straordinario epilogo a Roma nell’aula Convegni del CNR. Qui, in occasione del novantennale del CNR, si è tenuta la manifestazione Cultural Heritages and Societal Challenges. SSH Data and Digital Libraries, organizzata dal DSU-CNR in collaborazione con l’Ambasciata degli Stati Uniti d’America in Italia. Rossella Caffo, Riccardo Pozzo e Maurizio Lancia (Direttore Ufficio Sistemi Informativi CNR) hanno discusso dello sviluppo di tecnologie che spostino in avanti le frontiere della multimedialità a favore di una fruizione innovativa del patrimonio culturale. Alla manifestazione sono intervenuti anche studiosi di diversi settori delle scienze umane e sociali che si sono confrontati con esperti di editoria multimediale: Barbara Casalini, Gino Roncaglia e John Van Oudenaren sono stati moderati da Armando Massarenti. Alla fine della manifestazione è stato proiettato Charles Darwin: un uomo che ha cambiato idea, di Aldo Di Russo, una multivisione della durata di 10 minuti prodotta per il Museo di scienze naturali di Torino, scaricabile gratuitamente dal sito del dipartimento: http://www.dpc.cnr.it. annarita.liburdi@cnr.it ","
"
https://aibnotizie.aib.it/manenti-congresso-lipsia-2016/,Il Congresso dei Bibliotecari tedeschi a Lipsia,,AIB Notizie,,29 Marzo 2016,,HTML,https://aibnotizie.aib.it/,,,,CC BY-SA 4.0," In una fredda ma accogliente Lipsia, si è svolto il 6. Bibliothekskongress, il Congresso dei bibliotecari tedeschi a Lipsia che è contemporaneamente il 105° congresso dei bibliotecari tedeschi. Secondo una buona prassi questo evento è organizzato dalle due principali Associazioni bibliotecarie tedesche, la BIB VDB (Verein Deutscher Bibliothekare) e la DBV (Deutscher Bibliotheksverband) unite nell’organizzazione “Bibliothek und Information Deutschland”. Tema del Congresso “Library spaces : real and digital”. Quasi 4000 colleghi che hanno partecipato all’incontro: circa la metà degli iscritti delle due associazioni e circa un quinto dei bibliotecari tedeschi. Sede del congresso Il Congresso ha avuto un particolare taglio internazionale caratterizzato dalla numerosa e qualificata presenza di bibliotecari provenienti dagli Stati Uniti, nominato il paese ospite per il 2016. Diversi gli interventi di bibliotecari europei o americani su argomenti di attualità professionale, perlopiù in sessioni parallele. Tra questi ha suscitato particolare interesse il tema dell’accoglienza dei rifugiati in biblioteca. Tra gli esempi riportati, sia europei che statunitensi, quella della Queens Library di New York. Qui lo sforzo di accoglienza e supporto sono concentrati nell’assistenza verso il cammino per l’ottenimento della cittadinanza e/o del passaporto statunitense. Offrire opportunità sociali a individui e famiglie, per tentare di creare una comunità oltre che per fornire servizi, significa anche fornire un accesso a Internet o a una formazione linguistica di base. In questa importante sfida, l’IFLA ed EBLIDA svolgono un’azione meritoria, molto attenta. L’IFLA, pragmaticamente, offre consigli e strumenti operativi, ben illustrati al Congresso da Loida Garcia Febo la quale ha fatto riferimento al IFLA/UNESCO Multicultural library Manifesto, ben coniugato con la descrizione del goal n. 16.10 delle Nazioni Unite che recita: “Ensure public access to information and protect fundamental freedoms”. EBLIDA già da tempo ha lanciato la campagna continentale “Public libraries in Europe welcome refugees” alla quale hanno aderito numerose associazioni nazionali con il duplice scopo di rafforzare dal punto di vista professionale i colleghi che affrontano questa situazione e contemporaneamente rendere concreta la vocazione sociale delle biblioteche di cui tanto si sta parlando anche in Italia. L’AIB sta cercando di porre le basi per la campagna di EBLIDA in Italia, anche grazie a una collaborazione appena avviata con l’ ANCI. Per tornare all’interessante esperienza di Lipsia come sempre accade in queste ben organizzate occasioni, molto utile è stato seguire le visite guidate alle biblioteche del territorio ospitante, nel caso di Lipsia la Biblioteca Nazionale e la Biblioteca comunale e interessante l’esposizione di prodotti e servizi, ricca e avanzata, una sempre gradita opportunità di confronto internazionale.    di Enrica Manenti – manenti(at)aib.it – Presidente Nazionale AIB ","
"
https://aibnotizie.aib.it/il-fattore-umano/,Il fattore umano,,AIB Notizie,,9 Aprile 2020,,HTML,https://aibnotizie.aib.it/,,,,CC BY-SA 4.0,"  Una conversazione su intelligenza, benessere e paura nelle organizzazioni al tempo del Covid-19 con Chiara Migheli  a cura di Ferruccio Diozzi Con oltre vent’anni di esperienza professionale Chiara Migheli è una specialista della formazione manageriale e della gestione delle risorse umane, oggi titolare di una sua propria realtà. <http://www.migheliconsulting.com/home> Particolarmente attenta ai soft skills, conoscitrice di contesti di lavoro diversi, pubblici e privati, è un’esperta di Business e Team Coaching e di Programmazione Neurolinguistica, di cui è trainer internazionale. Con lei parliamo di alcune tematiche “manageriali” che possono trovare una larga applicazione anche nel settore delle Biblioteche, ponendo un’attenzione particolare agli aspetti indotti dalla situazione drammatica ed eccezionale determinatasi con l’epidemia di Covid-19. Definiamo innanzitutto il campo: cosa fa uno specialista di formazione manageriale e di PNL come te? A chi si rivolge? Con la Formazione Manageriale alleno quelle che sono conosciute come “Soft skills”: competenze personali o trasversali che rivelano molto della nostra personalità e del modo in cui ci relazioniamo con gli altri. Empatia, Pazienza, Capacità di risolvere problemi, Comunicazione efficace ed assertiva, Gestione del tempo, Capacità di lavorare in gruppo etc. Sono fondamentali nel lavoro perché dimostrano la capacità di adattarsi senza soluzione di continuità a un ambiente di lavoro di volta in volta differente. Un professionista in grado di gestire relazioni e di utilizzare le proprie soft skill è un passo più vicino al successo. Questo tipo di formazione è rivolto principalmente alle Aziende, con le quali costruiamo percorsi formativi ad hoc.Altra cosa sono i Master in PNL (Programmazione Neuro-Linguistica) e Coaching, rivolti a tutti: veri e propri percorsi di studio e allenamento attraverso i quali comprendiamo come funzioniamo noi e il nostro cervello e come funzionano gli altri e quali sono i processi cognitivi che determinano il comportamento delle persone. Durante i Master acquisiamo e rinforziamo una serie di abilità necessarie per essere più incisivi nei processi di comunicazione e di, negoziazione e in generale nelle relazioni interpersonali. Quale è stato il percorso, culturale e formativo, che ti ha portato all’attuale fisionomia professionale ed ai tuoi risultati? Io parto da una laurea “tecnica”: Economia e Commercio e specializzazione in Marketing e Comunicazione che mi hanno permesso di iniziare la mia avventura in un grande gruppo internazionale. Ma è stata la gestione operativa delle risorse umane la vera svolta: dopo un master in risorse umane ho iniziato ad avvicinarmi ai temi di crescita personale, Intelligenza emotiva e Coaching. Poter sperimentare la portata e l’efficacia di queste tecniche e nuovi approcci direttamente in azienda, mi ha permesso di allenarmi e continuare intanto ad acquisire competenze ”in giro per il mondo”. Mi sono specializzata negli USA e in Inghilterra come Trainer internazionale di Coaching e PNL. La caratteristica che mi contraddistingue è l’esperienza aziendale, che dura da oltre un ventennio ed è ancora in corso, questo mi permette coniugare in modo concreto l’allenamento e lo sviluppo delle Competenze Trasversali con tutto ciò che di innovativo la dottrina propone. Nell’’ambiente attuale altamente complesso in cui le imprese interagiscono, è fondamentale per me offrire percorsi formativi e di coaching innovativi che possono essere sin da subito calati nel contesto lavorativo. Con la Formazione Manageriale acquisisci nuove competenze e abilità, che con il Coaching trasformiamo in “Best practices” replicabili. Le Biblioteche sono organizzazioni fortemente “labour intensive” che continuano ad avere problemi di riconoscibilità sociale e  con una popolazione professionale  in cui molto forte può risultare l’attrazione al “collegio invisibile” di riferimento. Che ruolo possono avere le metodologie di valorizzazione dei soft skills per la migliore gestione di questo rapporto? Le persone restano centrali in ogni contesto lavorativo: oggi più che mai. Ognuno deve avere consapevolezza delle proprie abilità, dei propri punti di forza e delle aree di miglioramento.  Affinchè questo tipo di trasformazione avvenga è necessario considerare la formazione manageriale come continuous improvement, e non come momento spot relegato a qualche ora/giorno durante l’anno lavorativo. Per ottenere questo cambiamento la formazione deve sapersi evolvere e soprattutto deve intrecciarsi saldamente con la quotidianità lavorativa. Non basta più lo specialista della formazione in aula, è necessario andare oltre. Associare percorsi di Coaching (one-to-one e di gruppo) alla formazione manageriale, mantenendo saldo il focus sugli obiettivi consente di ottenere cambiamenti di questo tipo. Penso che questi approcci possano essere particolarmente utili in un sistema come quello delle biblioteche in cui, come tu ricordavi, esiste una forte coscienza professionale e sono evidenti problemi anche gravi riferibili alla contrazione delle risorse. Aggiungo una riflessione: workshop su soft skills master di Programmazione Neurolinguistica e  Coahing oggi sono sicuramente più accessibili di un tempo: aperti a tutti e non solo alle aziende. Investire nel proprio talento, rafforzare le proprie soft skills è sempre una scelta che premia. molti Master in PNL e Coahing sono veri e propri titoli di studio e certificazioni (quelli della Society Of Neuro Linguistic Programming hanno validità internazionale) che arricchiscono e rinverdiscono ogni curriculum personale e lavorativo, oltre ad accrescere il proprio network di contatti. Cosa ti colpisce maggiormente dell’attuale, drammatica crisi che il mondo intero sta vivendo? Come pensi che il rapporto tra le persone sui luoghi di lavoro stia cambiando? Quali saranno i problemi più gravi da affrontare una volta terminata l’emergenza?  Nell’ambito relazionale il contatto umano è stato sempre un momento di forte scambio di conoscenza tra le persone.  Qualcuno più di altri (penso alle persone cinestetiche) addirittura necessita del contatto fisico con l’altra persona per rafforzare la propria comunicazione. Lo sa bene chi ha già lavorato sulla crescita personale e sull’efficacia della comunicazione. In queste settimane ognuno di noi ha già dovuto rinnovare totalmente il  modo con cui interagisce con gli altri. Sicuramente negli strumenti. Non potendo uscire, ci serviamo della tecnologia per poter restare in contatto con gli altri. Ma anche e soprattutto nelle modalità con cui cerchiamo di rendere efficace la nostra comunicazione. Penso alle lezioni on line, ai professori che rinunciando alla presenza fisica devono trovare nuovi modi per “affabulare le loro classi”. Penso ai manager, che in smartworking, cercano nuovi modi di esercitare la leadership è soprattutto di tenere insieme la propria squadra. Penso ad ognuno di noi, durante le videochat con gli amici e con i parenti.  Qualcuno avrà avuto modo di notar che l’efficacia della propria comunicazione è notevolmente cambiata: lo strumento filtra tanto e sicuramente non tutto il messaggio arriva a destinazione. Ma questo è un processo che in questo momento, tocca tutti. Io ho lavorato per anni come team leader di un call center e ho dovuto allenare le persone proprio sulla capacità comunicativa a distanza e senza la fisicità; e sono competenze che mi stanno tornando utili ora, perché molti dovranno riconvertire la comunicazione senza il contatto fisico, lasciando inalterata però l’efficacia della stessa. Quando parlate con qualcuno, il punto in cui vi trovate, il modo in cui vi muovete, il tono che usate, ogni sfumatura della comunicazione diventano di vitale importanza.  Per fare ciò è necessario creare una maggiore flessibilità nostro processo comunicativo, cominciando a rinforzare la nostra capacità di elaborazione del linguaggio ed a usarlo in modo più completo e congruo (linguaggio e caratteristiche della voce).  Abbiamo parlato di problemi e di difficoltà ma ci sono elementi positivi che pure in questa fase terribile stanno emergendo. Intendo riferirmi non ai tantissimi atti di abnegazione e di generosità di cui leggiamo quotidianamente, ma alle possibilità che avrà il lavoro umano organizzato di migliorare, la sua efficacia dopo questa prova in uno, forse, con il benessere delle persone nelle organizzazioni.  Sicuramente.  Inoltre questo momento sta facendo focalizzare tutti gli agenti economici dalle persone alle aziende su quello che è veramente necessario della loro attività. Quindi c’è un efficientamento spontaneo delle professionalità che si spogliano di una serie di attività a basso valore aggiunto liberando energie per ciò di cui hanno veramente bisogno.  In questo momento ciò che mi arriva forte è il venir meno di tutti i paradigmi su cui fondavamo le nostre relazioni interpersonali. Sicuramente dovremo adottare nuovi mindset. E più velocemente lo faremo, più ci sentiremo a nostro agio nel nuovo mondo che ci aspetta oltre l’uscio delle nostre case. Abbiamo terminato, grazie Chiara! Grazie a te! ","
 COVID 19, formazione manageriale, programmazione neurolinguistica, soft skills "
https://aibnotizie.aib.it/il-festival-dello-sviluppo-sostenibile-e-la-partecipazione-dei-bibliotecari/,Il festival dello sviluppo sostenibile e  la partecipazione dei bibliotecari,,AIB Notizie,,31 Agosto 2020,,HTML,https://aibnotizie.aib.it/,,,,CC BY-SA 4.0,"  Lo sapete che se organizzate un corso di italiano per gli immigrati voi fate dello sviluppo sostenibile?! Lo sapete che ogni volta che fornite un accesso all’informazione non solo siete dei bravi bibliotecari, ma state facendo anche una pratica di sviluppo sostenibile?! Lo sviluppo sostenibile con i suoi 17 obiettivi e 169  target così come stabilito dalle Nazioni Unite per l’Agenda 2030, di cui quest’anno ricorrono i cinque anni dalla sua sottoscrizione da parte dei paesi membri, è una grande sfida alla quale tutti i paesi sia quelli ricchi che quelli poveri, così come ogni singola persona possono contribuire. L’AIB si è impegnata su questo tema creando un gruppo di studio che da quest’anno è diventato un Osservatorio sulle Biblioteche e Sviluppo Sostenibile (OBISS) anche per far fronte alla carenza della cultura della sostenibilità nel nostro paese. Le biblioteche possono essere mediatrici e facilitatrici di questa consapevolezza. Tra le varie iniziative sulla sostenibilità è nata in Italia l’Alleanza per lo Sviluppo Sostenibile, a cui anche l’AIB ha aderito e partecipa altresì alle riunioni del Gruppo Cultura collaborando ai suoi studi, ricerche ed eventi. In particolare da tre anni l’ASVIS organizza un Festival sullo Sviluppo Sostenibile, la più grande manifestazione italiana sui temi della sostenibilità economica, ambientale e sociale che si terrà in presenza e online dal 22 settembre all’8 ottobre, cui tutti sono invitati a partecipare organizzando eventi sulla sostenibilità o partecipando agli eventi per aggiornarsi e confrontarsi. Per aderire con un evento il termine di scadenza è il 18 settembre, per questo è utile e interessante visitare il sito della manifestazione www.festivaldellosvilupposostenibile.it, dove è anche possibile vedere il programma dei tre principali eventi organizzati dall’ASVIS. L’evento di apertura è intitolato “Dalla crisi alla ripresa: trasformare l’Europa e l’Italia nel segno dello sviluppo sostenibile”. Considerato l’evento pandemia, che ha influito sull’economia di molti paesi, l’Unione Europea ha reagito con interventi di sostegno, ma non vuole disattendere gli obiettivi dello Sviluppo Sostenibile. In questo evento che vede la partecipazione di rappresentanti delle istituzioni italiane e leader di aziende italiane vi sarà l’occasione per discutere i temi di rilancio dell’economia mantenendo fede agli obiettivi 2030. Per noi bibliotecari sarà una occasione per capire gli orientamenti dell’economia che possono riguardare anche settori direttamente coinvolti con la nostra professione come quello dell’editoria e sarà possibile sentire una opinione diretta sugli obiettivi dell’Agenda delle Nazioni Unite: infatti l’evento prevede il collegamento con la Rappresentante Permanente d’Italia presso le Nazioni Unite. Seguiranno, nel corso della manifestazione, altri due eventi a cura del Segretariato ASVIS: l’appuntamento del 1°ottobre che si focalizzerà su “I territori come motore dello sviluppo sostenibile”, poiché non può esistere Sviluppo Sostenibile se non si parte dal territorio e le biblioteche, che hanno una distribuzione molto ampia e capillare nel nostro Paese, possono essere veicolo di molte iniziative. Si segnala l’evento di chiusura del Festival che sarà l’occasione per la presentazione del Rapporto ASVIS 2020. Questo rapporto è alla sua quarta edizione e quest’anno  è presente una sezione specifica sul ruolo della Cultura, cui l’AIB ha contribuito con le sue osservazioni. Inoltre sono già in programma alcuni eventi dedicati a particolari argomenti tra cui la Cultura e gli Indicatori. L’evento sulla Cultura ci vede coinvolti direttamente ma anche quello degli Indicatori ha visto il contributo dell’AIB che ha partecipato con propri rappresentanti sia alle riunioni del Gruppo Cultura sia degli Indicatori dell’ASVIS. L’OBISS si è fatto anche promotore di una interessante raccolta dati sull’uso delle risorse elettroniche nella pandemia https://www.aib.it/osservatorio-biblioteche-e-sviluppo-sostenibile/2020/82445-dati-sulluso-dei-servizi-digitali-delle-biblioteche-italiane/, da parte sua  il CNR ISTI ha proposto una indagine sui comportamenti delle biblioteche nel periodo della pandemia https://openportal.isti.cnr.it/doc?id=people::b3e08179b448c1d31dfe491e006da982,  e queste attività di ricerca e studio  sono state illustrate nell’ultimo aperitivo AIB che si è tenuto il 2 luglio di cui è possibile ancora vederne la registrazione, https://www.aib.it/attivita/2020/81224-aperitivo-biblioteca/, che ha posto l’accento sull’importanza dei dati. Considerato quindi l’interesse e l’impegno dell’AIB per aderire agli obiettivi dello Sviluppo Sostenibile, come già si è illustrato, si segnala che tutte le biblioteche possono partecipare attivamente organizzando un evento in occasione del Festival anche in maniera virtuale oppure si può partecipare agli eventi programmati, molti sono on line, per aggiornarsi e comprendere che cosa si può fare per il nostro pianeta. Non si tratta solo del clima, ma di una serie di comportamenti che congiuntamente e in sinergia porteranno l’umanità verso la conservazione dei beni naturali, ambientali e culturali. E’ importante incoraggiare una crescita sostenibile in cui tutti possano avere dei vantaggi e incidendo positivamente sul benessere di ciascuno di noi. Le biblioteche possono veicolare il messaggio a tuti i loro utenti. Invitarli a leggere sull’argomento visitando la pagina dell’ASVIS, il portale Futura Network e visitare la pagina dell’OBISS con la relativa bibliografia,  https://www.aib.it/struttura/osservatori/obiss/. In particolare sul sito dell’ASVIS vi è una apposita sezione dedicata alla cultura,  https://asvis.it/gruppo-di-lavoro-trasversale-cultura-per-lo-sviluppo-sostenibile/,  e tutti noi bibliotecari potremmo aggiornarci e formarci su che cosa può fare il mondo della cultura per la sostenibilità. Anche la condivisone di benessere che provano i nostri utenti nel leggere e partecipare a degli eventi ha rilevanza nello sviluppo sostenibile ed è importante che tutti stiano bene e che nessuno venga lasciato indietro. Paola Maddaluno per conto di OBISS ","
 Obiettivi di sviluppo sostenibile "
https://aibnotizie.aib.it/il-gruppo-di-studio-aib-sulla-documentazione-di-fonte-pubblica-ospitato-in-un-convegno-internazionale-in-croazia/,Il Gruppo di Studio AIB sulla Documentazione di fonte pubblica ospitato in un convegno internazionale in Croazia,,AIB Notizie,,10 Novembre 2023,,HTML,https://aibnotizie.aib.it/,,,,CC BY-SA 4.0," Il 26 e 27 ottobre 2023 il Gruppo di studio DFP dell’AIB è stato invitato in Croazia per partecipare al Terzo incontro internazionale “La trasformazione digitale delle pubblicazioni ufficiali e dell’informazione statale nella costruzione della società digitale”, evento organizzato dalla Commissione per l’informazione statale e le pubblicazioni ufficiali dell’Associazione croata biblioteche (Hrvatsko knjižničarsko društvo) e dalla Biblioteca civica e sala di lettura di Pola, con il sostegno finanziario del Ministero della cultura croato e della Città di Pola. L’incontro si è svolto presso la Biblioteca civica e sala di lettura di Pola e si è articolato attraverso interventi tenuti, in presenza e online, da esperti di settore sia croati che di altri paesi (Belgio, Bosnia ed Erzegovina, Italia, Lussemburgo, Serbia, Stati Uniti). Con l’obiettivo di condividere conoscenze, visioni e strategie relative alla documentazione di fonte pubblica e di individuare coordinate comuni relative al libero accesso alle informazioni del settore pubblico per rafforzare tra le istituzioni la consapevolezza del valore di una loro efficace diffusione, i temi principali hanno riguardato strumenti e metodi per la ricerca e l’accesso alle pubblicazioni ufficiali, l’acquisizione di competenze digitali da parte dei cittadini, esperienze di digitalizzazione. Il ricco programma del convegno ha soprattutto messo in luce le tante convergenze tra passato e presente, facendo emergere la necessità di armonizzare l’informazione del settore pubblico con elementi tecnologici nel loro sviluppo diacronico. In quest’ottica può essere letta, ad esempio, la compresenza nel corso del convegno di un intervento relativo al recupero in digitale di pubblicazioni ufficiali serbe dell’800 e di un laboratorio dedicato ai possibili utilizzi di Chat GPT per la ricerca di pubblicazioni ufficiali. Per conto del Gruppo di Studio DFP, chi scrive ha presentato una relazione dal titolo “Through the public sector Infosphere. Experiences and strategies of the Italian Study Group on Government Information”, finalizzato ad illustrare le diverse attività portate avanti negli anni dal Gruppo DFP dell’AIB nell’ambito del mutevole contesto informativo-documentario digitale. Nello specifico, si è sottolineato quanto l’informazione online del settore pubblico rappresenti un segmento significativo in quella che il filosofo Luciano Floridi ha definito “Infosfera”[1], un habitat composito in cui digitale e analogico convergono continuamente e dove individui e tecnologie informatiche si relazionano attraverso reciproche e mutue influenze. In tale contesto, la mediazione svolta dai bibliotecari rispetto all’informazione del settore pubblico rappresenta un’attività ad alto impatto sociale che oggi richiede di essere più che mai valorizzata e attuata. Fornire strumenti utili per la ricerca e l’accesso a informazioni pubbliche attendibili risulta un’attività per nulla scontata e spesso delicata, sia in un’ottica di approfondimento disciplinare rispetto a uno o più specifici argomenti, sia per il recupero di informazioni di qualità, aggiornate e attendibili riferite a servizi di pubblica utilità. Le competenze professionali dei bibliotecari nell’ambito della Documentazione di fonte pubblica necessitano dunque di adattamento e aggiornamento periodici e costanti, devono tenere conto dei continui cambiamenti tecnologici o sociali e devono rivolgersi a utenti di tutte le tipologie bibliotecarie. Durante l’intervento si è quindi sottolineato che, sebbene in Italia le competenze richieste per la gestione dell’informazione nel settore pubblico vengano acquisite principalmente on the job, molti bibliotecari italiani da diversi anni possono trovare opportunità di informazione, formazione e aggiornamento attraverso le attività proposte dal Gruppo di studio DFP dell’AIB, rispetto al quale si è evidenziato quanto le diverse strategie adottate nel corso degli anni siano state condizionate da quelle trasformazioni digitali su cui si innesta il filo rosso del convegno croato. Ripercorrendo le principali esperienze realizzate si è dato conto della realizzazione del “Repertorio DFP” attivo dal 2004 al 2021 ma tuttora accessibile, della redazione di articoli che segnalano e descrivono risorse documentarie e informative di fonte pubblica su riviste specializzate quali Biblioteche oggi e AIB Notizie, della stesura del documento di advocacy “Manifesto DFP” del 2017, dell’organizzazione di seminari periodici (l’ultimo, dal titolo La documentazione di fonte pubblica per il reference e i cittadini, è stato svolto nel marzo 2023 a Firenze presso la Biblioteca della Toscana Pietro Leopoldo) e di webinar (le sette video-guide realizzate nell’ambito del Ciclo di webinar 2021 DFP sono accessibili sul canale Youtube dell’AIB). Fornire ai bibliotecari strumenti e metodologie per garantire ai cittadini altrettanti strumenti e metodologie per l’accesso a informazioni di fonte pubblica che siano affidabili e aggiornate è dunque il primo pilastro su cui si fonda, da sempre, il Gruppo DFP e con il passare degli anni è rimasto costante l’impegno a contribuire al processo di costruzione di una società digitale. Processo che passa anche attraverso la diffusione dell’informazione nel settore pubblico e che vede direttamente coinvolti tutti i bibliotecari che svolgono quelle specifiche attività indirizzate a contribuire allo sviluppo di una cittadinanza consapevole proiettata verso il bene comune: l’information literacy e la content curation. [1] Luciano Floridi. La quarta rivoluzione. Come l’infosfera sta trasformando il mondo. Milano, Cortina, 2017.  Lucia Antonelli Coordinatrice Gruppo di Studio sulla Documentazione di fonte pubblica Parole chiave: DFP, informazione del settore pubblico, reference, Gruppo di studio sulla Documentazione di fonte pubblica   ","
 DFP, reference "
https://aibnotizie.aib.it/il-lavoro-agile-in-una-biblioteca-accademica-e-le-attivita-indifferibili/,Il lavoro agile in una biblioteca accademica e le attività indifferibili,,AIB Notizie,,24 Aprile 2020,,HTML,https://aibnotizie.aib.it/,,,,CC BY-SA 4.0," Il secondo contributo di Rachele Arena su Covid-19 e biblioteche. In questo articolo si analizzano le modalità  di erogazione di attività e servizi.  La pandemia del Coronavirus impone in tempi rapidi una ri-organizzazione del lavoro da remoto con una priorità per i provvedimenti urgenti e non differibili finchè persiste l’emergenza. Ma come può essere gestita una biblioteca in lavoro agile? Facciamo l’esempio di una biblioteca accademica. La risposta a questa domanda non è utile tanto ai bibliotecari (i quali ben conoscono come gestire i vari servizi e attività!) ma lo è soprattutto ai “non addetti ai lavori” oppure a chi non è bibliotecario ma lavora insieme a bibliotecari in una biblioteca o semplicemente a chi si trova ad occupare un ruolo dirigenziale sovraordinato a tutte le aree di lavoro. Distinguiamo tra servizi e attività che possono essere gestiti del tutto da remoto, quelli che vanno gestiti con una modalità mista (in parte in presenza e in parte da remoto) e infine quelli che necessitano di una gestione in presenza. Servizi  e attività gestiti con accesso da remoto Una buona parte di servizi e attività possono essere gestiti del tutto da remoto: ISCRIZIONE NUOVO UTENTE: si può gestire inserendo i dati dell’utente che richiede l’iscrizione alla biblioteca nella sezione “nuovo utente” del software di catalogazione in uso (es.: Sebina). REFERENCE: Si possono utilizzare  posta elettronica, tutorial specifici, apposite piattaforme digitali, sito web della biblioteca, social network, applicazioni che prevedano una messaggistica istantanea (in questo caso solo col consenso dell’utente). BANCHE DATI: Il bibliotecario da remoto potrà attivare trial di banche dati, accedere alle banche dati attive, curare per le stesse la descrizione e il reference; potrà farlo facendo uso di posta elettronica, siti web,  tutorial e piattaforme online. PRESTITO INTERNO DI EBOOK E RISORSE DIGITALI: Per la prenotazione, la registrazione, la proroga e il rinnovo del prestito di risorse digitali si possono utilizzare il software di catalogazione in uso in Ateneo e/o piattaforme digitali specifiche delle case editrici. MODULISTICA: Moduli, schede e tabelle di vario tipo possono essere creati da remoto (es.: file word, file excel, file pdf, file acrobat reader, file powerpoint, moduli google, ecc.). INDAGINI DI MERCATO: Si utilizzano internet e la posta elettronica. PREVENTIVI: Si utilizzano posta elettronica o piattaforme digitali specifiche messe a disposizione dalle case editrici. PROTOCOLLAZIONE – FASCICOLAZIONE – ARCHIVIAZIONE DI DOCUMENTI AMMINISTRATIVI: Si utilizzano software specifici e/o app (es.: Titulus, Dropbox). QUESTIONARI: Si utilizzano piattaforme digitali specifiche per i questionari da sottoporre ad utenti, docenti, colleghi bibliotecari (es.: SurveyMonkey) e/o posta elettronica). FORMAZIONE E INFORMATION LITERACY: E’ possibile usare file in powerpoint, tutorial, app, software e piattaforme digitali per la formazione e-learning (alcuni esempi sono: Zoom, Edmodo, Moodle, Microsoft Teams ma può essere utile anche Dropbox per archiviare cartelle e files, ecc.). REGISTRAZIONE PRESENZE DEL PERSONALE: Esistono software o piattaforme digitali  specifiche (es.: Start Web). RIUNIONI DI LAVORO: Si possono utilizzare applicazioni di messaggistica istantanea gratuita e/o piattaforme digitali specifiche (es.: Zoom, Microsoft Teams).  Servizi e attività gestiti in modalità mista Richiedono una gestione in modalità mista (in parte da remoto e in parte nella sede di lavoro ordinaria):  CONSULTAZIONE: Può essere gestita in presenza per il materiale cartaceo e a distanza per ebook, riviste digitali, audiolibri, banche dati e in generale altre risorse in open access. In entrambi i casi la consultazione del volume va tracciata usando la sezione specifica presente nel software di catalogazione in uso (es.: Sebina) e/o la piattaforma online in cui è inserita la risorsa digitale. CATALOGAZIONE: Per la catalogazione di materiale bibliografico cartaceo è utile lavorare in presenza; per la catalogazione di risorse digitali invece è possibile la gestione da remoto. In entrambi i casi la catalogazione sarà effettuata utilizzando il software di catalogazione in uso in Ateneo (es. Sebina). PRESTITO INTERNO DI MATERIALE BIBLIOGRAFICO CARTACEO: Occorre lavorare in presenza per consegnare il volume all’utente; a distanza sono però possibili la prenotazione, la registrazione, la proroga e il rinnovo del prestito utilizzando il software di catalogazione in uso e/o piattaforme digitali specifiche. PRESTITO INTERBIBLIOTECARIO TRA BIBLIOTECHE DELL’ATENEO O CON ALTRE BIBLIOTECHE NAZIONALI O INTERNAZIONALI. Il prestito di volumi cartacei va gestito in presenza rispettando i limiti posti dalla normativa vigente sul diritto d’autore, quello di risorse digitali può essere gestito da remoto in condizioni di reciprocità. DOCUMENT DELIVERY: Per la gestione del document delivery si può usare NILDE. Per il materiale bibliografico cartaceo è necessario lavorare in presenza per fare scansioni da libri e riviste cartacei nel rispetto dei limiti previsti dalla normativa vigente sul diritto d’autore. DONAZIONI. Il volume cartaceo deve essere acquisito in presenza; il carico della donazione può essere effettuato da remoto (es. liste o tabelle in word o excel e successivo carico inventariale utilizzando il software in uso). ORDINI-FATTURE-CARICO INVENTARIALE: Possono essere gestiti da remoto (con MEPA, EASY ecc.) ma talvolta sono necessarie stampe e scansioni in presenza. Dopo un ordine inoltre sono necessari controlli in presenza dei pacchi contenenti i volumi pervenuti per posta. PERFORMANCE E VALUTAZIONI: Compilazione in presenza delle schede di valutazione con successiva firma di accettazione del personale; utilizzo della posta elettronica o del software di gestione del protocollo in uso in Ateneo per la trasmissione al Dirigente (es.: Titulus). Servizi e attività gestiti in presenza Infine esistono servizi per i quali non si può prescindere  dalla presenza in sede: FOTOCOPIATURA DI MATERIALE BIBLIOGRAFICO CARTACEO NEI LIMITI PREVISTI DALLA NORMATIVA VIGENTE SUL DIRITTO D’AUTORE: Si utilizza la macchina fotocopiatrice in presenza. SCANSIONE E STAMPE: L’uso di stampanti e scanner del lavoratore non è contemplato nelle condizioni richieste ai fini della prestazione di lavoro agile e pertanto, ove occorra, va gestito in presenza nella sede ordinaria di lavoro. Qualche considerazione Scelta l’opzione del lavoro agile (o “smart working”) come prestazione lavorativa ordinaria fino alla fine della pandemia l’individuazione di attività indifferibili nel lavoro di un bibliotecario, da svolgere in presenza, non può prescindere dall’analisi fatta sopra. Si tenga conto che nella prestazione di lavoro agile gli strumenti informatici e le spese di connessione, manutenzione e gestione degli stessi dovrebbero essere a carico del datore di lavoro salvo accordi scritti (che tuttavia possono essere solo eccezionali, temporanei  e motivati) i quali prevedano la disponibilità da parte dei lavoratori di utilizzare strumenti informatici “propri” (non “aziendali”) e la copertura delle spese collegate al loro uso. In quest’ultimo caso occorre comunque salvaguardare le pari opportunità lavorative di quei lavoratori che risultano sprovvisti di un pc, un tablet o uno smartphone “proprio” con la fornitura degli stessi da parte del datore di lavoro. Rachele Arena rache2017@libero.it ","
 Biblioteche, COVID 19, Fase 2, Fase 3 "
https://aibnotizie.aib.it/metaopac-biblioteconomia/,Il MetaOPAC di Biblioteconomia,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," «Il MAI di Biblioteconomia: sarebbe bello…». Questa fu la reazione generale quando cominciai ad accennare di un metaOPAC alla mia prima riunione del coordinamento di Biblio-LIS, biblioteche italiane di biblioteconomia. Era una vecchia idea del gruppo, mi spiegarono, ma per i motivi più vari non si era mai concretizzata. Mi colpì moltissimo il desiderio comune di realizzare uno strumento così utile, e insieme la frustrazione di aver sempre dovuto rinunciare. Soprattutto però mi colpì l’entusiasmo contagioso di tre straordinarie colleghe, che da neofita vedevo allora per la prima volta dopo anni di AIB-CUR: Miriam Scarabò, Eva Raffa e Giulia Visintin. Con quest’ultima in particolar modo, in rappresentanza della Biblioteca “Luigi Crocetti” della Regione Toscana, nacque subito una sintonia e una collaborazione durata fino alla fine sugli obiettivi comuni e sulla determinazione di fondo: dare alle biblioteche di biblioteconomia il loro metaOPAC. Già la Biblioteca “Crocetti” aveva inaugurato la politica di cooperazione, promuovendo la lista ed il gruppo Biblio-LIS, e approntando un utile elenco di lacune da colmare nel posseduto collettivo dei periodici. Ci mettemmo quindi tutti insieme a lavorare ad un catalogo comune dei periodici in formato cartaceo. Ma proprio questi tentativi, pur consentendoci di avere finalmente a disposizione dati concreti e condivisi, mostrarono sempre di più come solo il metaOPAC poteva essere lo strumento adatto per poter ragionare seriamente di reference, di rete e di condivisione dei servizi. Cominciò allora, a partire dal Congresso AIB del 2008, un viaggio surreale tra ricerche di collaborazione, ricerche di fondi, chiusure, approvazioni, tagli, pensionamenti, accorpamenti, rinnovi contrattuali, traslochi, allagamenti, disinfestazioni e trasferimenti, ripensamenti e ristrutturazioni che hanno flagellato le nostre biblioteche in questi anni. La svolta c’è stata nel 2011 quando, come sezione di Scienze del libro e del documento del dipartimento di Scienze documentarie, linguistico-filologiche e geografiche dell’Università La Sapienza di Roma, abbiamo deciso di farci carico dell’intero onere economico e gestionale dell’operazione, per iniziativa del Direttore Giovanni Solimine. Ripresi i contatti con Antonella De Robbio per lo staff AIB del metaOPAC Azalai Italiano, e con Paola Rossi per il côté CILEA, si trattava di affrontare la fase progettuale ponendosi alcune domande preliminari. Innanzitutto, primo dei problemi, definire i criteri di inclusione delle biblioteche nel nostro metaOPAC. È noto infatti come ingenti patrimoni librari di biblioteconomia siano posseduti da biblioteche generalistiche, e come non ci sia quasi biblioteca senza un più o meno ricco scaffale professionale. D’altra parte includere anche queste avrebbe significato amplificare a dismisura il “rumore”, e replicare in pratica una ricerca globale su MAI o su SBN, togliendo ogni significato ed utilità allo strumento specifico. La nostra scelta quindi, nella definizione della politica di inclusione del MAI di Biblioteconomia, tese a garantire non tanto il più alto numero di localizzazioni tout court, quanto una ricerca specializzata scientifica e professionale. Decidemmo di andare oltre lo status quo nella prospettiva del servizio all’utenza, perseguendo la localizzazione più ampia sul territorio, l’emersione e la valorizzazione di biblioteche marginalizzate e sottovalutate, la rivitalizzazione di una coscienza comune e di una logica di rete. La seconda questione, ovvero la scelta concreta delle singole biblioteche da includere, è stata quindi affrontata di conseguenza. Abbiamo definito un gruppo di biblioteche imprescindibili, individuato quelle importanti per patrimonio o per vitalità dei servizi, stabilito di includere comunque le biblioteche di settore che avessero un patrimonio più modesto, ma che fossero in regola con i requisiti di connettibilità MAI. Si è trattato quindi di svolgere un esame approfondito di quali e quante fossero le biblioteche di biblioteconomia in Italia, e contemporaneamente di quali e quante rispondessero ai “Requisiti di connettibilità degli OPAC” stabiliti dal MAI. In questa fase abbiamo avuto come prezioso punto di partenza il censimento “Biblioteche italiane specializzate in biblioteconomia” curato da Giovanna Frigimelica su AIB-WEB, e come apporto fondamentale il lavoro di Paola Rossi nel monitoraggio continuo della rete e nella conoscenza della banca dati di “OPACitaliani”. Al termine dell’analisi, della valutazione di opportunità, dell’esame della connettibilità, non poteva mancare la fase della consultazione e del dialogo con i colleghi e i dirigenti delle ventitre biblioteche individuate, tutti contattati via mail e nella maggior parte dei casi anche con amichevoli colloqui telefonici, voluti per stabilire o rivitalizzare rapporti, amicizie e collaborazioni. Incoraggiati ormai dal caloroso apprezzamento per l’iniziativa espresso da tanti colleghi, non ci restava che procedere, non prima però di aver assicurato al progetto un futuro, cercando e trovando l’appoggio ed il sostegno concreto del Sistema Bibliotecario Sapienza e del suo Direttore, Adriana Magarotto. A questo punto è iniziata la fase realizzativa, ad opera di Paola Rossi, ora CINECA, per gli aspetti tecnici, e la progettazione e costruzione a nostra cura della pagina web che avrebbe ospitato l’interfaccia di ricerca, su server del nostro dipartimento e nell’ambito dei servizi digitali della biblioteca di Scienze del libro e del documento. Fondamentale in questa fase l’apporto del collega Mario Santanché, provvidenzialmente arrivato nel frattempo in biblioteca. Possiamo oggi dire che, con la pubblicazione del MetaOPAC di biblioteconomia avvenuta alla fine di aprile del 2013, quattro anni e mezzo dopo l’inizio della nostra avventura, ci sembra di aver sostanzialmente raggiunto gli obiettivi che ci eravamo proposti. Innanzitutto, conditio sine qua non di un MetaOPAC MAI di biblioteconomia, siamo riusciti a tenere al centro del progetto la Biblioteca della ex Scuola Speciale per Archivisti e Bibliotecari e quella di Scienze del libro della Sapienza, la Biblioteca “Luigi Crocetti” della Regione Toscana e la Biblioteca dell’AIB. Aver dato finalmente un’interfaccia comune alla ricerca sui cataloghi di queste biblioteche, per la quale occorrevano finora tante singole sessioni separate, ha assicurato all’utenza del metaOPAC l’accesso unificato ad un patrimonio di oltre trentamila volumi ad altissimo livello di pertinenza. Arricchisce questo nocciolo centrale il patrimonio unico per specializzazione dell’ex Istituto di Patologia del libro, ora ICPAL. Era importante anche inserire nel metaOPAC le biblioteche dei maggiori centri di ricerca biblioteconomica a livello universitario. In questo settore siamo riusciti ad includere le biblioteche delle facoltà di Conservazione dei beni culturali di Viterbo e di Ravenna, e il prezioso Fondo “Diego Maltese” dell’Università di Udine. Meno noto forse, ma da non sottovalutare, il posseduto dell’Università di Macerata. Poichè la nostra disciplina si fonda su di una solida base scientifica, ma si alimenta del continuo apporto della professione, ci tenevamo altrettanto a connettere le biblioteche di alcuni enti locali, spesso tra i più vivaci animatori della comunità professionale di Biblio-LIS: ed ecco le adesioni del Centro bibliografico e di documentazione della Regione Lombardia, della fornitissima Biblioteca dell’IBC dell’Emilia Romagna, del Consorzio Culturale del Monfalconese, nonché delle biblioteche professionali delle regioni Liguria, Umbria, Lazio e delle province di La Spezia, Bergamo, Brescia e Cremona, di un ente di formazione bibliotecaria come lo IAL di Brescia, e infine della meritevole sezione AIB del Friuli-Venezia Giulia. Ci sembra in questo modo che il MetaOPAC, con un rappresentativo e variegato bacino bibliografico di oltre ottantamila volumi, possa candidarsi a diventare la risorsa privilegiata per qualsiasi studio della nostra disciplina in Italia. Pensiamo innanzitutto, come biblioteca universitaria, di aver svolto un servizio per la didattica, per la ricerca bibliografica dei nostri studenti, per le più approfondite necessità di ricerca scientifica. Ci rivolgiamo però anche alle crescenti e diversificate esigenze formative e lavorative di un’utenza sempre più e attiva e qualificata di colleghi bibliotecari e documentalisti, e al loro sempre più indispensabile lifelong learning. Auspichiamo infine che il metaOPAC ci permetta di aumentare l’efficacia del nostro lavoro e la soddisfazione degli utenti anche in tempi di drammatica contrazione delle risorse per gli acquisti, tramite una più funzionale condivisione dei servizi tra le biblioteche del gruppo e una razionalizzazione delle politiche delle collezioni. Non a caso abbiamo aggiunto al sito web due pagine complementari espressamente dedicate a facilitare e migliorare i servizi di DD e ILL. Queste le nostre aspirazioni, nella perfettibilità delle cose umane e in attesa del giudizio dell’utenza, cui spetta, come sempre, il responso definitivo. fabrizio.ciolli@uniroma1.it ","
"
https://aibnotizie.aib.it/il-mid-term-meeting-del-comitato-ifla-faife-a-edinburgo/,Il mid term meeting del comitato IFLA–FAIFE a Edimburgo,,AIB Notizie,,10 Luglio 2018,,HTML,https://aibnotizie.aib.it/,,,,CC BY-SA 4.0," Il 16 ed il 17 aprile u.s.  a Edimburgo, ospiti della National Library of Scotland, si è tenuto il mid-term meeting dell’ IFLA-FAIFE Committee, Freedom of access to information and freedom of expression che lavora  per diffondere la consapevolezza del ruolo delle biblioteche nel campo della libertà intellettuale, essenzialmente la libertà d’ informazione e la libertà di espressione. Il meeting, incentrato sull’esame e sulla valutazione di diverse bozze di documenti IFLA su cui il Committee doveva fare commenti e prendere posizione, ha visto l’attiva partecipazione di Martyn Wade (Regno Unito), coordinatore del comitato, Brent Roe (Canada), Louise Cooke,  (Regno Unito),  Jonathan Hernandez-Perez, (Messico), degli Expert Advisors  Zhu Qiang (Cina),  Yasouo Inoue  (Giappone)  e Theo Bothma, (Sud-Africa) e di chi scrive nonché di  Esmeralda  Moscatelli (IFLA Staff). Altri membri sono stati coinvolti da remoto. Tra gli argomenti in discussione  particolarmente importanti sono stati temi e documenti come Net neutrality toolkit e  IFLA Global vision report. Il Net neutrality toolkit  deriva dal documento IFLA Statement on Net neutrality and zero rating (2016) e vuole sostenere i bibliotecari nella comprensione dei servizi Internet per gestirli al meglio e orientare gli utenti in questo campo, spesso praticato da molti senza la consapevolezza delle implicazioni,  dei limiti e condizionamenti del web  e superficialmente considerato uno spazio libero per definizione.  Fornisce informazioni e attrae l’attenzione del professionista bibliotecario su come un fornitore di servizi internet possa interferire con la connessione della biblioteca o di un individuo, rallentandola o rendendola più veloce in modo non trasparente. La presenza di zero rating, servizi  che possono essere utilizzati senza consumo di giga, è un altro aspetto che preoccupa il comitato IFLA-FAIFE perché  indirizza  numerosissimi utenti Internet verso informazioni che, anche se non sono le sole disponibili, diventano fonte privilegiata perché ad accesso gratuito. Il FAIFE Committee ha dedicato poi un’ approfondita riflessione sullo stato dell’arte di IFLA Global vision che, come è noto, è una discussione in sviluppo, non solo all’interno di IFLA ma allargata a  tutta la comunità mondiale dei bibliotecari e non solo. Dopo lunga discussione sui top 10 highlights e sulle relative opportunità,  il comitato, a cui era stato richiesto di proporre anche idee per azioni concrete, ha ritenuto che tra le opportunità elencate quelle più vicine agli scopi di IFLA-FAIFE siano:  la numero 1  “We must be champions of intellectual freedom”, la numero 7 “We need to develop a spirit of collaboration”, la numero 9 “We need to maximise access to the world’s documentary heritage”  Ha, inoltre, reputato di interesse anche la numero 5 “We need more and better advocates at all levels”. Tra le numerose proposte di azioni  inviate al Governing Board di IFLA  si segnalano  la proposta  di una posizione IFLA sulla stretta connessione tra la libertà di espressione e quella di informazione, supporto esplicito ad associazioni, biblioteche o bibliotecari sotto attacco perché difendono queste libertà e l’ inserimento nella World Map delle biblioteche di specifiche indicazioni che riguardino le libertà di espressione e di informazione nei diversi paesi. Si è inoltre suggerito di coniugare i principi e il codice etico con la necessità della conservazione dei patrimoni fisici e digitali e mettere a disposizione toolkit per la advocacy per biblioteche e bibliotecari a livello locale, nazionale ed internazionale. Infine si è discusso di User generated content, di diritto alla privacy e all’oblio nel web, della consultazione pubblica di IFLA sulle fake news e sulla disinformazione on-line, anche con la presentazione di brevi rapporti  sulla situazione delle biblioteche relativamente alle preoccupazioni e agli scopi di IFLA-FAIFE  nei diversi paesi. Si è trattato, in definitiva, di un meeting molto ricco e, cosa che sembra molto importante, molto attuale. Su queste tematiche,  da parte di AIB e dei singoli professionisti, sarà necessario, nel prossimo futuro, continuare ad investire.  IFLA-FAIFE Committee,   Freedom of access to information and freedom of expression,  Mid-term meeting <https://www.ifla.org/faife> (controllato l’ultima volta il 9/7/2018) IFLA Statement on Net neutrality and zero rating (2016)<https://www.ifla.org/publications/node/10700>  (controllato l’ultima volta il 9/7/2018) <https://www.ifla.org/node/59410>   (controllato l’ultima volta il 9/7/2018) Top 10 highlights https://www.ifla.org/files/assets/GVMultimedia/publications/gv-report-summary.pdf  (controllato l’ultima volta il 9/7/2018)    Enrica Manenti, Membro IFLA-FAIFE Committee e-mail : enrica.manenti@gmail.com         ","
 IFLA-FAIFE, Net Neutrality "
https://aibnotizie.aib.it/delegati-italiani-ifla/,Il mini caucus dei delegati italiani presenti alla conferenza IFLA di Singapore,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," Sono stati diciotto i bibliotecari italiani che partecipavano alla Conferenza di Singapore e che si sono incontrati per un “mini caucus” riunitosi nei locali della Conferenza il 19 agosto 2013 e la sera dello stesso giorno per un aperitivo offerto dall’Ambasciatore italiano. Lo scopo del “mini caucus” è stato quello di scambiare informazioni sulle attività di IFLA nelle diverse Sezioni in cui i delegati italiani sono presenti, come anche di riflettere sulle strategie dell’IFLA ed il loro possibile impatto sulla comunità professionale italiana. Il gruppo dei delegati italiani, anche se piccolo di numero, è molto qualificato ed apprezzato da IFLA. Sono stati eletti Presidenti di Commissioni IFLA durante il Convegno di Singapore i delegati italiani: Raissa Teodori (Parliamentary Libraries), Leda Bultrini (Knowledge Management), Anna Maria Tammaro (Library Theory and Research). Sono inoltre corrispondenti di IFLA Luisa Marquardt che partecipa al Joint IASL IFLA committee e Massimo Gentile Tedeschi già Presidente IAML e nominato delegato da IAML nella Commissione Cataloguing. Le attività delle Sezioni IFLA contribuiscono con le loro attività ad una fase di grande cambiamento della professione, che è stata evidente durante il Convegno di Singapore, sia nella partecipazione alle Open Session della Conferenza che nelle Commissioni permanenti. Per orientare il cambiamento, IFLA si è dotata negli anni più recenti di una Strategia ed ha effettuato nel 2013 un’analisi dei cambiamenti della società coinvolgendo esperti di diversa provenienza disciplinare. Il Convegno IFLA di Singapore sarà ricordato come la presentazione di questa analisi, chiamata Trend Report, che rappresenta una nuova fase delle attività della Federazione Internazionale, di cui si è parlato molto nelle Commissioni e nelle Sessioni della Conferenza. Il Trend Report è stato realizzato da esperti esterni al mondo delle biblioteche ed ha evidenziato cinque linee di tendenza:  la rapida crescita delle tecnologie e come queste possano migliorare o limitare l’accesso all’informazione; l’espansione della formazione in linea e dell’impatto sulla democratizzazione e il riconoscimento formazione continua; ridefinizione della privacy e della sicurezza dei dati in un mondo di dati aperti e sofisticati meccanismi di monitoraggio e filtro di dati personali; comunità e minoranze che possono essere capaci di far sentire la loro voce nel Web, con maggiore trasparenza del settore pubblico e servizi concentrati sui cittadini; trasformazione dell’economia globale per l’ubiquità dei dispositivi mobili, le stampanti 3D, i traduttori ed altre tecnologie.  Qual è la collisione di queste tendenze con le biblioteche? e soprattutto quale nuovo ruolo le biblioteche possono assumere nella società? Le risposte saranno diverse, come diversi sono gli utenti delle biblioteche e i diversi contesti nazionali delle Associazioni bibliotecarie e delle Istituzioni che partecipano ad IFLA. IFLA ha incoraggiato tutti a visitare il sito del Trend Report ed ad inserire i propri commenti per consentire di coordinare il lavoro di orientamento e incoraggiamento che IFLA vuol fare per guidare le biblioteche in questo periodo di cambiamento. I bibliotecari italiani dovrebbero ad esempio aprire una loro pagina ed attivare la discussione su come il Trend Report possa essere adattato alla situazione delle biblioteche in Italia. Il Comitato sugli Standard è l’altra iniziativa che è stata presentata a Singapore, in apparente contrasto con la prima iniziativa: se tutto cambia, abbiamo bisogno ancora degli standard? Gli Standard sono stati riconosciuti il valore di base dell’IFLA, sin dal suo inizio le attività basate sugli standard hanno contribuito all’importanza della Federazione. Gli Standard vengono intesi in maniera ampia e comprendono non solo gli standard bibliografici ma anche le linee guida e le buone pratiche che le Commissioni di IFLA producono ogni anno. Nella discussione finale del “mini caucus”, i partecipanti hanno evidenziato le problematiche dei delegati, che pur essendo coinvolti in tutti i progetti delle Commissioni IFLA, sono isolati, per assurdo che questo possa sembrare, proprio dalla comunità italiana. Mancano dei canali di comunicazione ed il sito Web AIB IFLA non è ritenuto sufficiente per diffondere l’informazione ed inoltre ha avuto difficoltà di aggiornamento negli ultimi due anni. La proposta finale del “mini caucus” è stata che AIB potrebbe aprire una Commissione Internazionalizzazione, con un’organizzazione che quindi potrebbe assicurare una maggiore partecipazione della comunità bibliotecaria italiana in IFLA, non limitandosi alla diffusione delle notizie ma anche coinvolgendo tutti gli interessati a contribuire con esperienze, idee e suggerimenti alle attività delle Commissioni attraverso i delegati italiani. Questo è quello che già avviene normalmente per i delegati delle altre nazioni, per cui le Associazioni Professionali organizzano periodicamente riunioni per coordinare le attività dentro IFLA e facilitare l’internazionalizzazione di tutti i soci. Una Commissione Internazionalizzazione darebbe un diverso supporto ai delegati italiani in IFLA che soon una “punta avanzata” ma senza un vero collegamento alla comunità professionale italiana. Una Commissione Internazionalizzazione soprattutto stimolerebbe a seguire da vicino il dibattito internazionale, uscendo da un provincialismo che danneggia la biblioteconomia italiana. annamaria.tammaro@unipr.it ","
"
https://aibnotizie.aib.it/il-nostro-futuro-domande-a-raimondo-di-maio/,Il nostro futuro. Domande a Raimondo Di Maio,,AIB Notizie,,9 Aprile 2020,,HTML,https://aibnotizie.aib.it/,,,,CC BY-SA 4.0," Raimondo Di Maio è da molti anni uno dei più significativi librai napoletani. Con la sua libreria Dante & Descartes, ubicata nel centro storico della città, rappresenta un punto di riferimento per un grande pubblico di lettori, specialisti e generalisti, giovani e maturi. Fondatore e titolare dell’omonima casa editrice, nel cui catalogo compaiono autori come Erri De Luca, Domenico Rea, Joseph Conrad, Jack London è un buon amico e mi è parso naturale renderlo partecipe dell’iniziativa che, come “AIB Notizie”, abbiamo voluto avviare in questi giorni difficili. Di seguito alcune domande sulle urgenze dell’ora e qualche tentativo di previsione. intervista a cura di Ferruccio Diozzi  Moltissime volte, in questi ultimi anni, ci siamo posti la domanda di quale sarebbe stato il futuro del libro o quello della lettura. Ciò in presenza di cambiamenti economici e tecnologici di dimensione epocale che “minacciavano” l’oggetto libro così come siamo stati abituati a conoscerlo. L’epidemia Covid-19 e la necessità di contenerla bloccando l’attività di luoghi pubblici come librerie e biblioteche, introduce elementi drammaticamente dirompenti. Ne verremo a capo? Daniel De Foe, con il Robinson Crusoe, ci ha insegnato che il libro non può sparire mai, perché anche dopo il naufragio il libro ci aiuterà  a ricordare quello che c’era prima e a immaginare un dopo. Perché questo? Perché il libro è uno straordinario mezzo di libertà e di indipendenza e un libro, direi i libri in generale, ci arricchiscono e rendono migliore la nostra vita. Come De Foe torna alla nave del naufragio, noi oggi possiamo e dobbiamo tornare al “mondo offeso” dalla modernità, dal senso di caduca onnipotenza che si è generato. Mi rifaccio a questa bella immagine del “mondo offeso” tratto dall’Elio Vittorini di Conversazione in Sicilia perché è quella che meglio rende, a mio modo di vedere, la dimensione attuale: un mondo offeso dalle guerre, dallo smodato desiderio di arricchimento, da chi, anche in questa occasione terribile, ha fatto la corsa per approfittare delle occasioni che si aprivano, magari lucrando sui medicinali o sui dispositivi di sicurezza. Da una situazione peggiore di una guerra dunque da cui noi forse, anche grazie ai libri, possiamo solo uscire migliori. Almeno questa è la mia speranza. Più volte, nelle fasi iniziali dell’epidemia e quando è parso chiaro che occorreva autolimitarsi per tentare di conservarsi in buon salute, è stato consigliato di rivalutare libri e lettura quasi fossero farmaci o, quanto meno, degli efficaci supporti. Personalmente, pur apprezzando lo scopo sociale di questo invito, sono stato sempre un po’ scettico: la tensione per il contagio in crescita, la preoccupazione per i nostri cari, per i parenti, per gli amici, il dolore per le tante vittime, mi ha reso abbastanza poco capace di leggere, se non in maniera superficiale. Che cosa ne pensi tu? Quale è stata la tua esperienza? Capisco la tua sensazione, provo qualcosa di simile anche io quando vedo che ho sette o otto pile di libri da leggere, altre cose da fare inerenti la mia attività e su cui sto prendendo tempo, provo quello che definirei una sorta di “svagatezza”. In realtà abbiamo tutti paura di quello che sta succedendo, viviamo una dimensione nuova e preoccupante, per certi versi ci troviamo in un mondo distopico. Forse quest’esperienza cambierà, anche in meglio spero, il modo di leggere e, vorrei essere polemico, non si andrà più in televisione o su altri media per dire, superficialmente, “io leggo la tal cosa, davvero bella!” Forse di positivo ci potrà essere l’inizio di una “nuova profondità” e, forse, ci sarà un po’ di soddisfazione per il vecchio Wittgenstein che usava dire “quando non si sa cosa dire allora è meglio tacere.” Leggevo nei giorni passati, tra le molte notizie, dei danni economici che il commercio librario sta subendo e subirà anche dopo la fine dell’epidemia. La situazione italiana era già abbastanza difficile e complessa, con questa drammatica emergenza epocale rischia di andare totalmente fuori controllo, con perdite culturali e sociali enormi. Potete/possiamo pensare di metter in campo delle idee per una “rinascita”? Naturalmente non ho competenze economiche tali da poter tracciare un piano ma voglio provare a fare un ragionamento sostenuto dal buon senso e da una lunghissima esperienza di libraio e piccolo editore: definire un’indennità per danni economici dell’epidemia è qualcosa ma è molto poco. Sommessamente, ma con decisione, faccio notare che la chiusura completa delle librerie potrebbe essere corretta da soluzioni graduali: i librai, soprattutto le numerose piccole realtà in grande difficoltà, potrebbero essere autorizzati a stare aperti alcuni giorni per un certo numero di ore e ciò aiuterebbe a ristabilire un legame interrotto dalle circostanze tra libraio e lettore   che dobbiamo ricostruire. Più in generale la crisi derivante dall’epidemia mette in evidenza, a mio modo di vedere, il fallimento del nostro sistema socio-economico, il fallimento del capitalismo diventato turbocapitalismo, le cui crisi non suscitano più distruzioni creative, come notava Joseph Schumpeter ma distruzioni tout court. Aggiungo una notazione di vita:  il blocco quasi totale delle attività ha portato, soprattutto a Napoli, una nuova luminosità che chiamerei “settecentesca”. Non voglio essere frainteso ma è evidente che il modo in cui il capitalismo e gli uomini hanno “attaccato” il mondo non è sostenibile, neppure nel breve periodo. La comunità professionale dei bibliotecari sta lavorando in mille modi per continuare a sviluppare, nell’attuale situazione di enorme difficoltà, servizi di qualità per gli utenti. Cosa fanno editori e librai? Cosa potrebbero fare? Bella domanda: i mezzi limitati che molti piccoli operatori hanno rendono difficile anche recuperare dati e informazioni di estrema importanza. Quante volte, consultando siti internazionali, mi trovo davanti alla richiesta di pagamenti per accedere a risorse che sarebbero per me essenziali.  Se posso augurarmi qualcosa riterrei importante ri-allocare i budget pubblici, spesso di discreta importanza, dalle molte (troppe?) manifestazioni fieristiche che si tengono oggi in Italia sulla catena del valore del libro e dell’editoria ad iniziative di formazione che aiutino la crescita professionale dei librai. Soprattutto porrei l’attenzione sulle capacità di ascolto e di comprensione delle esigenze dei lettori che i librai devono possedere in sommo grado. Quella “capacità di ascolto” che alcuni autori, tra gli altri la  mia amica, la poetessa milanese Chandra Livia Candiani ha avuto con il suo Ma dove sono le parole? in cui ha stimolato la capacità creativa  di bimbi rom e che possiamo/dobbiamo, io penso, fare nostra. Per finire, con l’ottimismo della volontà, quale iniziativa editoriale o di libreria o generalmente culturale ti farà piacere sviluppare quando saremo fuori da questo maledetto tunnel?  Beh sono contento di parlare, proprio in questi giorni difficili, di una nuova iniziativa editoriale. Ho pubblicato (ed è andato subito esaurito) il volumetto di Walter Benjamin e Asja Lacis, Napoli porosa. Questo libro mi accompagna da più di quaranta anni, ne acquistai una copia in Germania e cominciai a tradurlo ma il mio tedesco non è certo soddisfacente. Poi un giorno è venuto in libreria un giovane studioso Elenio Cicchini che mi portava i saluti di Giorgio Agamben. Abbiamo parlato anche di Benjamin e lui pure aveva tradotto il lavoro e così, in pochi mesi, è nato il libro che assume le varianti dal dattiloscritto originale del 1924 conservato nel fondo Gershom Scholem della National Library of Israel.  Il volume continua la collana Accapo pensata per accogliere i tanti visitatori che in questi ultimi anni hanno scoperto/riscoperto Napoli, provenendo da ogni parte del mondo. Una collana che spero sia utile per riflettere sulle condizioni della città. Dopo Napoli porosa avremo Domenico Rea, Le due Napoli e poi Alfred Sohn Rethel e tanti altri autori, italiani e stranieri. Molto bene, grazie per la tua attenzione ed auguri a tutti noi! Grazie a te, auguri a tutti! ","
 COVID 19, librerie, Napoli, piccoli editori "
https://aibnotizie.aib.it/nuovo-aib-web/,Il nuovo AIB-WEB. Tentativo di “esaurimento” di un sito web,,AIB Notizie,,5 Giugno 2012,,HTML,https://aibnotizie.aib.it/,,,,CC BY-SA 4.0," “Limite evidente di questa impresa: anche se mi prefiggo come unico scopo quello di guardare, non vedo quello che succede a qualche metro di distanza” 1 George Perec Lo scorso 8 febbraio 2012 è stato lanciato on line il nuovo AIB-WEB, gestito con un CMS 2 che propone una veste del sito rinnovata tanto nel layout che nella struttura. Il nuovo AIB-WEB offre al navigatore molti dei contenuti presenti nella precedente versione 3 che, comunque, rimane attualmente ancora in parte accessibile e soggetta ad aggiornamenti, nella prospettiva di una futura e più completa migrazione delle informazioni. Il coordinamento generale del sito è affidato a Vanni Bertini, coadiuvato, nell’ambito di una popolatissima redazione, anche da coordinatori di settori specifici, oltre che redattori e collaboratori a cui sono affidate specifiche sezioni, tra cui, ad esempio, i curatori dei siti delle Sezioni Regionali o quelli delle pagine di commissioni nazionali e gruppi di studio 4. Rispetto ai contenuti, se è vero che essi non sono il risultato di una migrazione integrale della versione precedente di AIB-WEB, è pur vero che sono presentati in modo tale da ampliare le potenzialità e l’efficacia comunicativa del sito rispetto al passato. Quello che spicca, già a partire da uno sguardo generale nell’home page, è una rinnovata attenzione a informazioni relative a eventi, iniziative, campagne e comunicati. Inoltre, anche grazie ad una scelta grafica efficace e per nulla arbitraria, chi entra nel sito ha l’impressione di avere immediatamente un’idea di quali siano i temi “caldi” e attuali per l’AIB. Sempre dall’home page è inoltre possibile visualizzare i due principali menù di navigazione: il menù superiore è lo strumento di accesso alle informazioni relative all’associazione, agli organi, alla sua struttura territoriale e alle sue attività; il menù laterale di sinistra – oltre a consentire l’accesso diretto a sezioni importanti come la formazione, AIB notizie, le campagne, la sezione lavoro, la legislazione d’interesse – rimanda a siti quali “DFP Documentazione di fonte pubblica in rete”, “Segnaweb” e “Nati per leggere”, che sono amministrati e gestiti autonomamente rispetto ad AIB-WEB, pur rimanendo collegati, a vario titolo, all’attività complessiva dell’AIB. Una fetta importante del sito è occupata dalle sezioni regionali, che trovano nell’uniformità di una efficace struttura standardizzata la maniera più sistematica e chiara per informare gli associati sulle singole iniziative e attività distribuite sul territorio. Per ogni sezione è infatti prevista la possibilità di mettere in evidenza informazioni utili per gli associati: le attività della sezione, la normativa di riferimento, la composizione del CER, le Assemblee regionali e altro ancora. Inoltre, vanno evidenziate alcune utilità relative ai corsi di formazione e ai seminari: a partire dalle rispettive sezioni regionali del sito, sono accessibili con il nuovo AIB-WEB pagine specifiche dedicate a singoli corsi, corredati da moduli per formalizzare l’iscrizione on line in modo semplice e immediato. Una novità rilevante riguarda le pubblicazioni AIB e merita di essere segnalata poiché consiste nella presenza del negozio on line, che permette di acquistare i volumi in modo più immediato rispetto al passato, grazie a modalità ormai standardizzate nel web, quali la ricerca e selezione del volume, l’utilizzo del carrello, le funzioni relative alle modalità di pagamento e spedizione. Sul sito non mancano poi collegamenti ipertestuali a informazioni “di servizio” che permettono l’accesso a pagine di diversa natura e con differenti finalità informative: la dichiarazione di copyright del sito, i dati sulla redazione, la mappa. Anzi: le mappe. Tale precisazione non è superflua, tutt’altro. Grazie alle preziosissime mappe vengono offerte tre modalità opzionali di navigazione che rappresentano, credo, uno degli aspetti più accattivanti del sito: è infatti possibile esplorare AIB-WEB a partire dai tre differenti criteri in cui sono strutturate le informazioni: Pagine, Categorie e Descrittori. Le Pagine si riferiscono ai contenuti statici del sito e ne costituiscono la struttura gerarchica; le Categorie il nuovo AIB-WEB raggruppano, classificandoli, gli articoli, le novità, gli eventi e le segnalazioni riportate; i Descrittori indicizzano gli articoli in base ad un argomento specifico. Che dire: è proprio un sito da bibliotecari. Evidentemente AIB-WEB non è solo questo e c’è molto altro. Ma – in linea con quanto suggerito da Perec – descrivere un luogo o un sito, come in questo caso, cercando di metterne in evidenza alcuni aspetti reputati come rilevanti per coglierne il carattere, è un’impresa che ha dei limiti evidenti, soprattutto perché è inevitabile che ci si soffermi solo su certi elementi o si incappi in una descrizione selettiva, condizionata dal punto di vista prescelto, oltre che dal tempo: quello che è un sito oggi, non è detto che lo sia fra un mese o un anno. E poi, elemento da non trascurare: la descrizione minuziosa e dettagliata di un sito web è, nella maggior parte dei casi, un esercizio di pura noia. Per questi motivi, quello che si è scelto di descrivere qui è solo un parziale sguardo sugli elementi propri della struttura e delle funzionalità del nuovo AIB-WEB, con la consapevolezza che i contenuti veicolati, la fruibilità dell’informazione e la navigabilità del sito, sono anch’essi soggetti ad evoluzioni e modifiche e che la loro descrizione non è esente da procedimenti selettivi, “iniqui” e soggettivi per default. Mi sono limitata quindi a segnalare molto brevemente ciò che ha colpito il mio sguardo e ho tentato di individuare quegli elementi che mi hanno agevolato nella singolare e personale ricerca di informazioni. Lascio così il privilegio di scoprire altri spazi del nuovo AIB-WEB a chi vorrà “perdersi” navigando, tentando a sua volta di definirne il profilo, parziale o completo che sia 5. lantonelli@sspal.it  1 George Perec, Tentativo di esaurimento di un luogo parigino, Roma, Voland, 2011, p. 17. 2 WordPress 3.3.1. 3 Il primo AIB-WEB è stato inaugurato nel 1997. A riguardo, si veda: Riccardo Ridi, Finalmente in rete con AIB-WEB, Aib notizie, 9 (1997), n. 3, p.1. 4 Per l’elenco completo di tutti i componenti della redazione e dei collaboratori, si rimanda all’URL: http://www.aib.it/su-questo-sito/ 5 Il sito è stato consultato per l’ultima volta il 10.04.2012. ","
"
https://aibnotizie.aib.it/ridi-nuovo-codice-deontologico/,Il nuovo codice deontologico dell’AIB,,AIB Notizie,,30 Maggio 2014,,HTML,https://aibnotizie.aib.it/,,,,CC BY-SA 4.0," L’Associazione Italiana Biblioteche emanò il suo primo codice deontologico nell’ottobre del 1997, quando l’assemblea dei soci riunitasi a Napoli approvò il testo che era stato elaborato nel corso del triennio precedente dal Collegio dei probiviri (Paola Bertolucci, Giovanni Lazzari e Concetta Mineo) e riveduto dall’appena insediato Comitato esecutivo nazionale presieduto da Igino Poggiali anche attraverso una consultazione pubblica online (la prima nella storia dell’AIB) svoltasi grazie al neonato AIB-WEB, la convocazione di assemblee regionali e il parere dei vari organi associativi. Durante l’estate del 2013, benché il codice risultasse ancora sostanzialmente adeguato, il CEN allora in carica cominciò a pensare che fosse giunto il momento di verificarne l’attualità ed eventualmente aggiornarlo, anche tenendo conto delle novità introdotte da due recenti documenti: il Professional code of ethics for librarians and other information workers emanato dall’IFLA nell’agosto del 2012 e la Legge 14 gennaio 2013, n. 4  relativa a quelle “professioni non organizzate” fra le quali l’AIB ritiene che sia utile collocare anche il lavoro dei bibliotecari. Nell’ottobre del 2013 il CEN mi ha quindi affidato il compito di coordinare un Gruppo di lavoro sulla revisione del codice deontologico composto anche da Ornella Foglieni, Alberto Petrucciani, Aldo Pirola e Carlo Revelli, che a metà gennaio 2014 ha prodotto una prima bozza, successivamente discussa (e conseguentemente modificata) durante una consultazione pubblica online svoltasi in febbraio e durante l’assemblea degli associati tenutasi a Roma il 1 marzo (l’ultima del mandato da presidente di Stefano Parise). La terza bozza di revisione, disponibile in AIB-WEB dal 24 marzo, è stata infine approvata il 12 maggio 2014 dall’assemblea degli associati svoltasi a Torino (la prima del mandato da presidente di Enrica Manenti), entrando immediatamente in vigore col titolo Codice deontologico dei bibliotecari: principi fondamentali. Il nuovo testo mantiene la struttura di quello del 1997 (una sezione introduttiva più altre tre dedicate rispettivamente ai doveri dei bibliotecari nei confronti degli utenti, dei documenti e della professione), aumentando però il numero degli articoli (da 18 a 22) e quasi raddoppiando quello delle parole utilizzate (da 438 a 818). La maggiore estensione è dovuta soprattutto all’introduzione di alcuni temi precedentemente assenti, desunti dal codice IFLA (il diritto d’autore, l’alfabetizzazione informativa, la gratuità dell’accesso ai documenti) e dal tentativo di rendere più comprensibili alcuni passaggi troppo sintetici. Fra le principali modifiche formali apportate si possono ricordare la numerazione e la denominazione anche della prima sezione e dei suoi articoli, il passaggio dalla forma maschile “il bibliotecario” a quella sessualmente meno connotata “i bibliotecari”, la sostituzione dei “soci AIB” con gli “associati” e gli “amici” previsti dal nuovo statuto del 2010, la preferenza per formulazioni astratte di tipo definitorio rispetto a quelle sotto forma di elenchi di esempi, la trasformazione di alcune ambigue forme verbali che potevano sembrare semplicemente descrittive con più esplicite formulazioni prescrittive basate sull’ausiliare “dovere” e vari spostamenti finalizzati a raggiungere un ordinamento dei contenuti che si spera sia adesso più chiaro e razionale. Dal punto di vista sostanziale si è controllato che nessuna parte del codice AIB  contraddicesse o contrastasse il codice IFLA e, oltre alle aggiunte già menzionate, si è esplicitato che le biblioteche si occupano anche di documenti non posseduti ma comunque resi accessibili agli utenti, che vanno evitate discriminazioni non solo nei confronti degli utenti ma anche degli altri soggetti coinvolti nella vita della biblioteca e che non spetta ai bibliotecari controllare o limitare – a meno di specifici obblighi di legge – l’accesso ai documenti da parte dei minorenni. Sono stati, inoltre, eliminati i riferimenti a non meglio definiti “leggi o regolamenti” che avrebbero potuto inopportunamente limitare l’accessibilità dei documenti e al divieto, eccessivamente e inutilmente penalizzante, di utilizzare anche “per interesse personale” documenti di cui si dispone “per il proprio ufficio”, sostituendolo con un più ragionevole invito a non “anteporre i propri interessi privati a quelli degli utenti e della biblioteca”. Per quanto riguarda la Legge 4/2013 ci si è assicurati che il nuovo testo non ne violasse le prescrizioni, rinviando però a una futura revisione del Codice di comportamento dell’AIB l’individuazione degli organi preposti alla verifica (ed eventualmente alla sanzione) dei comportamenti scorretti in cui associati e altri bibliotecari potessero incorrere, in modo da preservare il carattere prettamente etico, piuttosto che giuridico-amministrativo, del Codice deontologico. L’AIB spera che il codice deontologico appena rinnovato possa costituire – non solo per i propri associati ma anche per tutti coloro che, a vario titolo, operano nell’ambito delle biblioteche – una guida aggiornata ed efficace per individuare le finalità e i valori che stanno alla base di tutti i servizi bibliotecari, da quelli più classici a quelli tecnologicamente più evoluti.  di Riccardo Ridi – ridi(at)aib.it – Coordinatore del Gruppo di lavoro sulla revisione del Codice deontologico AIB ","
 codice deontologico "
https://aibnotizie.aib.it/derobbio-artbonus/,Il nuovo decreto ArtBonus e la liberalizzazione dello scatto fotografico nei musei italiani,,AIB Notizie,,28 Agosto 2014,,HTML,https://aibnotizie.aib.it/,,,,CC BY-SA 4.0," E’ stato convertito in Legge e entrato in vigore dal 31 luglio 2014, il Decreto Legge 31 maggio 2014, n. 83 “Disposizioni urgenti per la tutela del patrimonio culturale, lo sviluppo della cultura e il rilancio del turismo”, noto come Decreto ArtBonus. Pubblicato nella Gazzetta Ufficiale 31 maggio 2014, n. 125 è stato, in sede di conversione – con la Legge 29 luglio 2014, n. 106 pubblicata in Gazzetta Ufficiale del 30 luglio 2014, n. 175 – successivamente ridiscusso varie volte. Risulta perciò difficile avere un quadro definitivo dei disposti normativi nella loro esatta formulazione giuridica. Queste note sono focalizzate sulla liberalizzazione dello scatto fotografico nei musei, notizia accolta con grande entusiasmo dal popolo della rete, ma proposta dai vari media e reti sociali in decine di differenti versioni, durante le fasi del dibattito parlamentare. La liberalizzazione dello scatto fotografico modifica sostanzialmente l’art. 108 del Codice tuttora vigente – Decreto Legislativo 22 gennaio 2004, n. 42 Codice dei beni culturali e del paesaggio, ai sensi dell’articolo 10 della legge 6 luglio 2002, n. 137. (GU n. 45 del 24-2-2004 – Suppl. Ordinario n. 28). In sintesi, il 28 luglio, dopo un dibattito al Senato durato tutto il giorno, alle 20.30, ArtBonus è stato definitivamente approvato con modificazioni (tramite votazione per appello nominale). Il testo raccoglie molte delle osservazioni che erano emerse nel dibattito alla Camera. Il decreto, un provvedimento d’urgenza che tratta di più questioni sui temi cultura e turismo, introduce alcune innovazioni riordinando alcuni ambiti, mantenendo l’inscindibilità tra le misure in favore dei beni culturali, volte alla loro protezione, tutela e valorizzazione e ampliando la fruizione di tali beni, promuovendo gli interventi e le politiche per il turismo. Un terzo elemento, secondo il Ministro Franceschini, che assume un ruolo senz’altro trainante, è quello della formazione artistica e dell’educazione alla cultura umanistica. I dettagli in sintesi si possono vedere in vari articoli apparsi nelle scorse settimane nei media. Si tratta di un pacchetto di norme che il settore dei beni culturali attendeva da almeno un ventennio. Uno degli aspetti di interesse che si pone al confine tra diritto d’autore e tutela dei beni culturali è il tema dei diritti di riproduzione sulle opere d’arte custodite nei 3400 musei italiani. In Italia prima del decreto ArtBonus, la possibilità di riprendere opere d’arte nei musei (foto o video), anche per un privato cittadino, era soggetta a divieti o restrizioni. Alcuni musei stranieri hanno norme restrittive in merito a riproduzione di opere e spesso richiedono pagamento di diritti di riproduzione. La gestione dei diritti di riproduzione è spesso data in concessione ad agenzie fotografiche che si appoggiano a reti e banche dati di immagini a pagamento che rilasciano licenze differenziate a seconda degli scopi e usi. Tuttavia sono numerose le istituzioni culturali e i musei che si sono dotati di politiche aperte o hanno aderito a progetti innovativi per la liberalizzazione delle immagini di opere d’arte.Il decreto ArtBonus va in questa direzione e cambia in parte la vecchia regolamentazione [Codice dei beni culturali e del paesaggio Decreto Legislativo 22 gennaio 2004, n. 42]. La liberalizzazione dello scatto fotografico nei musei italiani è ora possibile con qualsiasi dispositivo elettronico privo di flash, cavalletto o stativo e nel rispetto delle persone in sala. La foto deve però essere utilizzata per fini non di lucro e in tal caso può essere condivisa sulle reti sociali. In modifica all’art. 108 del Codice il nuovo decreto pone due aperture interessanti. Uno degli emendamenti in Senato è stato quello che ha escluso dalla liberalizzazione la riproduzione dei beni archivistici e bibliografici. A scopo puramente informativo l’emendamento che ha cassato dal comma i beni archivistici e bibliografici è stato presentato e accolto da tutto il Partito Democratico, in sede di dibattito parlamentare. Prima firmataria Flavia Nardelli Piccoli, segretaria della Commissione Cultura della Camera, ma sottoscritto da tutti i componenti del Partito Democratico di questa commissione e di quella delle Attività produttive (tra cui Pippo Civati e Matteo Orfini), un’accettazione trasversale alle diverse anime. E’ grazie a questo emendamento che sono stati tolti dal campo di applicazione della nuova norma i beni bibliografici e archivistici. Del resto difficilmente un manoscritto può essere riprodotto “con modalità che non comportino alcun contatto fisico con il bene,” e comunque la riproduzione di documenti di archivio o bibliografici dovrebbe essere attuata con le dovute cautele e eventuali regolamentazioni dovrebbero essere attuate sentiti i professionisti dei settori. Annarita Di Pace [Foto libere nei musei: il Decreto Legislativo ArtBonus su Instagram] della community di Instagram afferma “Con questo decreto finalmente la classe politica e gli addetti ai lavori prestano attenzione alla riproduzione dei beni culturali, ovvero alla fotografia. Quest’ultima viene ammessa come strumento di studio e ricerca, ma soprattutto come mezzo spontaneo e immediato per divulgare il patrimonio culturale italiano.” Le foto sono state liberalizzate anche per la disseminazione su rete, ma per scopi di ricerca, studio, personali, non a scopo di lucro. E’ la stessa relazione di accompagnamento a chiarire che “si consente la libera pubblicazione, ad esempio su blog o social network, di fotografie che riproducano beni culturali, tutte le volte in cui ciò avvenga senza scopo di lucro, neanche indiretto, per finalità di studio, ricerca, libera manifestazione del pensiero o espressione creativa, promozione della conoscenza del patrimonio culturale.” Del resto l’immagine divulgata in rete se a bassa risoluzione difficilmente può essere usata da terzi per fini di lucro. Usare una foto di un’opera tramite lo scatto liberalizzato e inserirla in un ebook che poi viene venduto e messo in commercio, anche se il contenuto del libro è redatto per scopi didattici o di ricerca, rientra sempre nel fine di lucro. In effetti se la pubblicazione viene venduta dalla casa editrice anche se universitaria è sempre lucro, perché si tratta di attività commerciale. Del resto anche nei bilanci universitari una university press è considerata un’attività commerciale a tutti gli effetti. In ogni caso molte agenzie fotografiche rilasciano licenze particolari, meno costose per usi di tipo editoriale. Lo scopo di lucro non è solo la pubblicità o la vendita delle magliette o di cartoline come si legge in vari blog approssimativi. Un editore persegue un fine di lucro, non fa beneficenza, a meno che non sia un editore Open Access. In ogni caso è il detentore dei diritti – dell’opera riprodotta, non della mera riproduzione fotografica – in quanto titolare dei diritti come creatore dell’opera d’arte o titolare dei diritti perché acquisiti in rappresentanza del titolar, che decide se concedere l’uso della riproduzione per scopi diversi da quelli stabiliti dalla norma. In ogni caso la nuova regolamentazione non cambia le regole per i soggetti terzi eventualmente interessati all’uso dell’immagine per fini di lucro che non sono in alcun modo esonerati dal pagamento del canone. Ma attenzione, la norma è circoscritta al nostro Paese. In musei di altri Paesi, o anche solo nei musei Vaticani, o nelle collezioni private va sempre indagato se e come è regolamentata la possibilità di effettuare riproduzioni delle opere. Nei siti web di musei e gallerie sono presenti informazioni e note di copyright.  Codice dei beni culturali e del paesaggio, di cui al decreto legislativo n. 42 del 2004 e successive modificazioni Articolo 108 Canoni di concessione, corrispettivi di riproduzione, cauzione. In vigore dal 31 luglio 2014 (come modificato dall’art. 12 decreto ArtBonus e a seguito degli emendamenti in sede di conversione in legge) 1. I canoni di concessione ed i corrispettivi connessi alle riproduzioni di beni culturali sono determinati dall’autorità che ha in consegna i beni tenendo anche conto: a) del carattere delle attività cui si riferiscono le concessioni d’uso; b) dei mezzi e delle modalità di esecuzione delle riproduzioni; c) del tipo e del tempo di utilizzazione degli spazi e dei beni; d) dell’uso e della destinazione delle riproduzioni, nonché dei benefici economici che ne derivano al richiedente. 2. I canoni e i corrispettivi sono corrisposti, di regola, in via anticipata. 3. Nessun canone è dovuto per le riproduzioni richieste da privati per uso personale o per motivi di studio, ovvero da soggetti pubblici o privati per finalità di valorizzazione, purché attuate senza scopo di lucro. I richiedenti sono comunque tenuti al rimborso delle spese sostenute dall’amministrazione concedente. 3-bis. Sono in ogni caso libere le seguenti attività, svolte senza scopo di lucro, per finalità di studio, ricerca, libera manifestazione del pensiero o espressione creativa, promozione della conoscenza del patrimonio culturale: 1) la riproduzione di beni culturali diversi dai beni bibliografici e archivistici attuata con modalità che non comportino alcun contatto fisico con il bene, né l’esposizione dello stesso a sorgenti luminose, né, all’interno degli istituti della cultura, l’uso di stativi o treppiedi; 2) la divulgazione con qualsiasi mezzo delle immagini di beni culturali, legittimamente acquisite, in modo da non poter essere ulteriormente riprodotte a scopo di lucro, neanche indiretto. 4. Nei casi in cui dall’attività in concessione possa derivare un pregiudizio ai beni culturali, l’autorità che ha in consegna i beni determina l’importo della cauzione, costituita anche mediante fideiussione bancaria o assicurativa. Per gli stessi motivi, la cauzione è dovuta anche nei casi di esenzione dal pagamento dei canoni e corrispettivi. 5. La cauzione è restituita quando sia stato accertato che i beni in concessione non hanno subito danni e le spese sostenute sono state rimborsate. 6. Gli importi minimi dei canoni e dei corrispettivi per l’uso e la riproduzione dei beni sono fissati con provvedimento dell’amministrazione concedente. Articolo 109 Catalogo di immagini fotografiche e di riprese di beni culturali. In vigore dal 1 maggio 2004 (come modificato dall’art. 12 decreto ArtBonus) 1. Qualora la concessione abbia ad oggetto la riproduzione di beni culturali per fini di raccolta e catalogo di immagini fotografiche e di riprese in genere, il provvedimento concessorio prescrive: a) il deposito del doppio originale di ogni ripresa o fotografia; b) la restituzione, dopo l’uso, del fotocolor originale con relativo codice.     di Antonella De Robbio – antonella.derobbio(at)unipd.it – Università di Padova, Centro di Ateneo per le Biblioteche ","
 diritto autore "
https://aibnotizie.aib.it/il-privilegio-della-parola-scritta-un-convegno-a-salerno/,Il Privilegio della parola scritta: un convegno a Salerno,,AIB Notizie,,10 Giugno 2019,,HTML,https://aibnotizie.aib.it/,,,,CC BY-SA 4.0,"  Dal 10 al 12 aprile si è svolto presso l’Università degli Studi di Salerno il convegno Il privilegio della parola scritta: gestione, conservazione e valorizzazione di carte e libri di persona, organizzato dal Dipartimento di Scienze del Patrimonio Culturale dell’Università di Salerno, con la collaborazione del Centro Bibliotecario dell’Ateneo salernitano, il Dipartimento di Beni Culturali dell’Università di Bologna e la Commissione nazionale biblioteche speciali, archivi e biblioteche d’autore dell’Associazione italiana biblioteche. Il convegno, che prende il titolo da un brano dei  I Buddenbrook di Thomas Mann, ha consentito un confronto interdisciplinare tra relatori italiani e di altri paesi europei ed è stato coordinato da Giovanni Di Domenico (Università di Salerno) e da Fiammetta Sabba (Università di Bologna). Le attività  si sono aperte con l’introduzione di Giovanni Di Domenico che ha rappresentato come gli archivi e le biblioteche prodotti da singole persone fisiche siano testimonianze di  interessi e di rapporti storicamente significativi, elementi che  restituiscono aspetti biografici e di contesto relativi sia ai proprietari dei fondi, sia all’epoca di riferimento. Il panorama terminologico relativo alla classificazione di questi materiali è variegato, tuttavia carte e libri di persona si presentano come insiemi documentari eterogenei integrati e conformati da interventi di inclusione e di esclusione. Risulta difficile identificare univocamente queste raccolte sotto la definizione di archivi o di biblioteche, in quanto le peculiarità che le contraddistinguono ci rimandano ad aspetti strettamente connessi tra i due ambiti, con il risultato di avere entità documentarie ibride. Lo sviluppo del mondo digitale nella vita professionale e privata delle persone complica il quadro di intervento relativo alla gestione e alla conservazione di oggetti digitali e  suggerisce un’approfondita riflessione sui fondi personali di età contemporanea. La sessione Libri, carte, carteggi: le officine personali della scrittura e delle arti, ha riguardato principalmente l’organizzazione materiale del lavoro intellettuale, le relative tecniche e metodologie. Il primo intervento, Il volto di Lucrezia fra documenti e finzioni narrative, di Loredana Chines, ha evidenziato i recenti studi, condotti dal centro di ricerca ARCE del Dipartimento di Filologia Classica e Italianistica dell’Università di Bologna, sull’epistolario di Lucrezia Borgia, conservato presso l’Archivio di Stato di Modena, epistolario messo in relazione con la scrittura e la finzione narrativa di Maria Bellonci e di Riccardo Bacchelli. Di seguito, Elisabetta Angrisano (Università di Salerno), con il contributo L’archivio di Sibilla Aleramo tra poesia, pazzia e dispersione documentaria, ha effettuato una panoramica sul patrimonio documentario della scrittrice conservato presso diversi istituti culturali e si è soffermata sulle carte della Aleramo dal 1928 al 1943, conservate presso l’Archivio di Stato di Firenze, in particolare su due carteggi tenuti con Vittoria Contini e Giuseppe Bonetti. Simona Inserra (Università di Catania) è intervenuta con Le certezze del dubbio: riflessioni sulla raccolta documentaria di Goliarda Sapienza (1924-1996), sottolineando le peculiarità di questa raccolta, nonché le criticità afferenti alle specifiche tipologie dei materiali conservati e la necessità di integrare il quadro informativo attraverso l’uso di altre fonti documentarie. Annantonia Martorano (Università di Firenze) con il contributo l’Archivio di Anna Banti: assenze e presenze documentarie ha illustrato l’attività di riordino dell’archivio Banti, conservato presso la Fondazione Longhi e la possibilità di collegare virtualmente questo fondo con altre sedimentazioni documentarie prodotte dalla scrittrice e conservate da altri istituti culturali per la costruzione di una piattaforma ideale degli scritti e delle relazioni interpersonali di Anna Banti. Ha chiuso la prima parte di questa sessione Laura Di Nicola (Università “La Sapienza” di Roma) con La biblioteca di Italo Calvino. Scaffali reali, aerei, ideali, descrivendo una biblioteca d’autore come un labirinto di saperi. Un’analisi letteraria che, attraverso lo studio contenutistico e organizzativo della biblioteca di Italo Calvino, ha inteso mettere in luce una articolazione di legami letterari e ideologici in fase di costruzione, speculare a quanto viene rappresentato dallo stesso scrittore nelle sue Lezioni americane. La seconda parte della sessione è stata coordinata da Marcello Andria, già direttore del Centro Bibliotecario di Ateneo dell’Università di Salerno. Vincenzo Trombetta (Università di Salerno) ha relazionato su Francesco Torraca e gli intellettuali del tempo: rapporti e tracce sedimentate nella sua biblioteca. Dallo studio delle tracce d’esemplare presenti sui libri della biblioteca di Torraca, conservata presso l’Accademia Pontaniana, e di alcune lettere inedite, conservate presso la Biblioteca Nazionale di Napoli, si apprezza l’attività intellettuale e la rete di relazioni interpersonali con figure di spicco come Benedetto Croce, Luigi Settembrini e Francesco De Sanctis.  Federica Rossi (Biblioteca Ezio Raimondi, Università di Bologna) e Alina Wenzlawski (Universität Heidelberg) sono intervenute con il contributo Nello scrittoio di Giuseppe Raimondi: carte e libri di uno scrittore bolognese, una riflessione sul fondo archivistico e librario di Giuseppe Raimondi, dal quale si evidenzia sia il forte legame tra libri e documenti, sia il rapporto con le fonti documentarie esterne. Anna Bilotta (Università “La Sapienza” di Roma) e Maria Senatore (Università di Salerno) hanno relazionato su La raccolta Buondonno o.f.m.: storia di fede e musica in chiave digitale, un approfondimento della figura del frate Enrico Buondonno e della sua attività musicale attraverso lo studio delle sue carte d’archivio composte principalmente da composizioni musicali personali e di altri compositori, alcuni dei quali suoi allievi. La ricerca trova un risvolto pratico nella digitalizzazione di alcuni materiali conservati presso la Biblioteca di Santa Maria degli Angeli di Nocera Superiore in provincia di Salerno. Concetta Damiani (Università di Salerno) e Alessia Ricci (Archivio Storico del Comune di Minturno) con il contributo …la mia professione, le mie attività, ciò che io più che altro sono stato, è qui. Carte e libri di Ugo Gregoretti tra conservazione consapevole e necessità di riorganizzazione hanno presentato il lavoro di riordino e descrizione dei fondi archivistico e librario di Ugo Gregoretti,  carte e libri che testimoniano la sua attività artistica tra vita pubblica e privata.  Ha completato la prima sessione Francesca Mambelli (Fondazione Federico Zeri) con un intervento sulla documentazione di Zeri, dal titolo Un archivio complesso per la ricerca storica artistica: le collezioni documentarie di Federico Zeri. Si tratta di un complesso di fondi, conservato dall’Università di Bologna, ricco di 290.000 positivi fotografici, 46.000 volumi e 37.000 cataloghi d’asta, spesso corredati di altri inserti documentari. L’ordinamento originario delle collezioni documentarie restituisce l’attività professionale del proprietario, nonché la sua concezione disciplinare della storia dell’arte. L’intervento pone l’attenzione anche sulla messa a disposizione dei materiali e sul ruolo svolto dalla Fondazione. La seconda sessione del convegno  I fondi di persona nelle attività di scavo, descrizione e gestione è stata coordinata da Raffaella Zaccaria (Università di Salerno).  Per prima è intervenuta Isabelle Aristide-Hastir (Archives Nationales – France) con Rendre visible l’invisible: accueillir et valoriser les archives personnelles des femmes aux Archives Nationales, un intervento centrato sulle attività di valorizzazione condotte dall’Archivio Nazionale di Francia sugli archivi femminili L’intervento di Loretta De Franceschi (Università di Urbino) si è soffermato su Le biblioteche private di Annibale e Alessandro Guidotti a fine Ottocento. Sono fondi  appartenuti a un’ importante famiglia senatoria bolognese e conservati oggi presso l’archivio Guidotti Magnani di Bologna. Grazie all’ausilio di alcuni inventari ottocenteschi dei libri ed al reperimento della documentazione clinica relativa all’interdizione di Alessandro Guidotti è stato possibile tracciare sia una panoramica sul contenuto delle due biblioteche sia il dramma personale di Guidotti nel suo ultimo periodo di vita. Eleonora Cardinale (Biblioteca Centrale Nazionale di Roma) ha relazionato sugli inserti presenti nelle biblioteche d’autore conservate presso la BNCR, con il contributo  Le carte ritrovate sugli inserti delle biblioteche d’autore, soffermandosi sulle relative metodologie di gestione e descrizione. Rosa Parlavecchia (Fondazione Scuola dei Beni e delle Attività Culturali) ha presentato la relazione Al mio caro amico… Le dediche d’esemplare in una biblioteca d’autore. Per un analisi del fondo Zottoli della Biblioteca Provinciale di Salerno, concernente un approfondimento sulle dediche d’esemplare, attraverso l’esemplificazione di una biblioteca d’autore, un aspetto delle collezioni personali  fondamentale per la ricostruzione delle relazioni dei proprietari e del contesto storico, sociale ed intellettuale in cui hanno operato.  Anna Manfron (Istituzione Biblioteche del Comune di Bologna) ha chiuso la sessione con Fondi personali in biblioteca, il caso della biblioteca dell’Archiginnasio, una significativa esperienza di gestione e conservazione di un patrimonio librario che si compone di 43 fondi di persona, dei quali 33 includono anche il fondo archivistico, per un totale di 233.398 unità bibliografiche e 3400 unità archivistiche. L’ultima sessione del convegno intitolata I fondi di persona tra spazio fisico e spazio digitale: i percorsi dell’accesso e della valorizzazione   è stata coordinata da Fiammetta Sabba (Università di Bologna) ed ha riguardato il ruolo del digitale nell’ambito delle attività di conservazione, organizzazione, gestione e valorizzazione degli oggetti digitali, sia nativi che derivati. In apertura ha preso la parola Stefano Allegrezza (Università di Bologna) con Biblioteche e archivi personali in ambiente digitale: le sfide che si profilano all’orizzonte, una  riflessione sulla presenza dei materiali digitali nativi negli attuali e nei futuri fondi di persona e sulle conseguenti criticità di gestione, conservazione e accesso. E’ poi intervenuta Francesca Capetta (ANAI Toscana) con il contributo Epistolari all’alba del nuovo millennio: come ce ne occupiamo?  in cui si è discusso  delle tecnologie ICT che  impongono un approfondimento su come coniugare gli standard descrittivi archivistici e le nuove tecnologie. Maria Josè Rucio Zamorano (Biblioteca Nacional de España) con La visibilidad de lo íntimo: la colección de archivos personales de la Biblioteca Nacional de España ha concluso la prima parte di questa sessione. L’acquisizione del fondo personale di Jorge Guillén presso la Biblioteca Nazionale di Spagna sancisce l’inaugurazione della collezione dei fondi personali di uno dei maggiori istituti culturali spagnoli. L’intensa attività di acquisizione e gestione di questi fondi ha suggerito, nel 2011, la creazione di un applicativo informatico per il trattamento, la valorizzazione e lo studio dei fondi di persona. La seconda parte dell’ultima giornata è stata coordinata da Vincenzo Trombetta. Daniele Gambarara e Giuseppe Cosenza (Università della Calabria) hanno aperto la discussione con Distribuire e riunire. Il caso della biblioteca di Tullio De Mauro. Si tratta di un progetto di piattaforma comune, per riunire virtualmente, in un unico catalogo, la biblioteca del famoso linguista, distribuita presso diverse istituzioni.  È stata poi la volta di Fiammetta Sabba e Lucia Sardo (Università di Bologna) con I fondi personali e la terza missione: proposta per buone pratiche. Il loro intervento ha affrontato il tema della  possibile costruzione, con l’ausilio delle nuove tecnologie, di percorsi innovativi di gestione e visualizzazione delle collezioni personali, un’azione utile ad attrarre non solo i professionisti del settore, ma un numero maggiore di stakeholder, per sensibilizzare i privati a investire in cultura. Diana Rüesch (Biblioteca Cantonale di Lugano,  Archivio Prezzolini) ha parlato di Ceronetti, Flaiano, Tomizza, Emanuelli e gli altri: gli archivi novecenteschi di Lugano, un percorso di promozione e valorizzazione di un patrimonio documentario che si compone di 73 nuclei archivistici provenienti da diverse personalità, tra questi il fondo Prezzolini, la cui donazione ha sancito l’istituzione di un centro di documentazione storico-letterario-artistico del Novecento denominato, per l’appunto, “Archivio Prezzolini”, che oggi conta circa 40 anni di ricerca sull’argomento. Alessandra Boccone e Remo Rivelli (Università di Salerno, Centro Bibliotecario di Ateneo) sono intervenuti con Ambito istituzionale e pratiche informali: il trattamento dei fondi di persona nel Centro Bibliotecario di Ateneo dell’Università di Salerno che ha illustrato  l’interazione tra metodologie tradizionali e innovative in riferimento di raccolte bibliografiche di persona conservate presso la biblioteca umanistica del Centro Bibliotecario di Ateneo. La configurazione di processi formali di gestione e descrizione, accompagnata da iniziative di divulgazione, quali l’uso della piattaforma Wiki e dei social network, ha favorito una fruizione diversificata di queste risorse, funzionale a un’utenza eterogenea. Klaus Kempf (Bayerische Staatsbibliothek) ha infine trattato i Lasciti ed archivi personali nelle biblioteche: una vera sfida anche per la digitalizzazione. Strategie, organizzazione e risultati nel caso della Bayerische Staatsbibliothek (BSB). La Biblioteca Nazionale Bavarese conta la più grande collezione digitale della Germania con un attivo di 500 progetti di digitalizzazione in venti anni, per un totale di circa di 2,4 milioni di volumi. Nel patrimonio della biblioteca rientrano circa 1500 lasciti relativi a personalità del mondo della cultura umanistica e scientifica, molti dei quali oggetto di nuove attività di digitalizzazione. Il Convegno si è concluso con la presentazione nazionale delle Linee guida sul trattamento dei fondi personali promosse dalla Commissione nazionale biblioteche speciali, archivi e biblioteche d’autore dell’Associazione italiana biblioteche, rappresentata per l’occasione da Francesca Ghersetti che ha illustrato i principali aspetti del documento. Dietro le linee guida ci sono una lunga attività di sensibilizzazione (attraverso momenti di confronto quali convegni, giornate di studio e seminari) e la necessità di produrre uno strumento di lavoro condiviso per le comunità bibliotecaria e archivistica. L’analisi della letteratura scientifica e la diversificata esperienza professionale dei membri della commissione hanno consentito che si arrivasse a un primo nucleo di riflessione e a  una prima stesura del testo, successivamente condivisa sia con altri autorevoli studiosi e professionisti del settore. Il testo presentato nel convegno salernitano è il primo risultato di questa condivisione, un’esemplificazione delle principali criticità da affrontare. Frutto di questa riflessione è anche la stesura di una bibliografia di riferimento, che la commissione ha provveduto a strutturare e divulgare on-line. Le linee guida, dopo un’introduzione relativa alla definizione dei fondi personali, si articolano per aree d’intervento: acquisizione e organizzazione, catalogazione, inventariazione, costruzione degli strumenti di consultazione, accessibilità, conservazione e tutela, valorizzazione, comunicazione e promozione e sono corredate di riferimenti bibliografici e da un’appendice di buone pratiche. La presentazione ufficiale del testo è stata arricchita dalla successiva tavola rotonda, coordinata da Alberto Petrucciani (Università “La Sapienza” di Roma) a cui hanno partecipato i rappresentanti  delle associazioni di riferimento: Andrea Giorgi (Associazione Italiana Docenti Universitari Scienze Archivistiche), Maria Guercio (Associazione Nazionale Archivistica Italiana), Rosa Marisa Borraccini (Società Italiana di Scienze Bibliografiche e Biblioteconomiche) e Rosa Maiello (Associazione Italiana Biblioteche). Dal confronto è emersa l’importanza dell’aver dato inizio ad un dibattito scientifico condiviso, che cerca di coniugare l’ambito biblioteconomico con quello archivistico, fornendo alcune prime risposte e indicazioni pur nella convinzione che siano necessari  ulteriori approfondimenti, attraverso una maggiore interazione tra le professionalità dei due settori. In conclusione si può affermare che le tre giornate di convegno hanno segnato l’inizio di questa  interazione multidisciplinare, utile alla costruzione di strumenti di lavoro condivisi e funzionali a percorsi differenziati di  studio e ricerca. Considerate le molte tipologie documentarie  oggetto di questo convegno e le diverse competenze disciplinari e professionali messe in campo la pubblicazione  degli atti incoraggerà sicuramente nuove riflessioni  e un arricchimento delle stesse linee guida.   Pio Manzo ","
 Archivi personali, Biblioteche personali "
https://aibnotizie.aib.it/il-progetto-library-world-tour/,Il progetto Library world tour,,AIB Notizie,,26 Agosto 2021,,HTML,https://aibnotizie.aib.it/,,,,CC BY-SA 4.0," La biblioteca è per tutti e ovunque. In Europa, in Asia, in Africa, in America,  le biblioteche insieme con i loro bibliotecari sono da secoli, direi da sempre, i luoghi del sapere: un luogo dove poter ritrovare la nostra storia, il nostro sapere dal quale  usciamo sempre con un piccolo tassello di esperienza in più. Purtroppo non sempre si riconosce a questi luoghi la loro reale funzione educativa e culturale e non sempre il loro ruolo sociale è riconosciuto nonostante ne sia oggettivamente appurata l’importanza. Ma, in queste situazioni, sono proprio i bibliotecari, coloro che ne curano le collezioni e i preziosi tesori conservati dentro ciascuno biblioteca, che in maniera molto coraggiosa si prodigano affinché questi valori, talvolta offuscati, escano fuori dalle mura della biblioteca e arrivino indistintamente a tutti. Sì, perché le biblioteche sono di tutti! Personalmente, ho sempre sognato di poter un giorno viaggiare e conoscere tutti questi bibliotecari ma, non potendolo fare per molti motivi, ho deciso comunque di andare a trovarli attraverso un viaggio virtuale tra le biblioteche del mondo, magari tramite un’intervista e un articolo che però porti in sé la “voce” di ciascuno di loro. E’ così che ho realizzato un progetto “ad hoc” Il progetto Library World Tour nasce nel 2017 (anche se ancora all’ora non si chiamava proprio così) con una prima intervista ad un collega e amico che ha contribuito in modo decisivo con le sue attività e con i suoi scritti alla biblioteconomia contemporanea, come R.David Lankes. Come è noto Lankes è il direttore della Scuola di scienze dell’informazione presso l’università del South Carolina e autore di due rivoluzionari testi sull’attività di biblioteche e bibliotecari: L’Atlante della biblioteconomia moderna (2011, pubblicato in italiano da Editrice Bibliografica nel 2014) e The new librarianship field guide (Mit Press, 2016). La sua esperienza mi colpì in maniera così forte che mi diede lo stimolo per “ascoltare” altre esperienze utilizzando sempre il metodo dell’intervista, a mio avviso una forma rapida e immediata ma che altresì dà la possibilità di cogliere varie sfumature del personaggio e della storia professionale che lo lega al mondo delle biblioteche e non solo. Così cominciai a contattare altre e altri bibliotecari che sin dall’inizio, hanno sempre mostrato grande disponibilità nei miei confronti, pur non essendoci mai incontrati, a dimostrazione del fatto che a volte (anche se di rado!) basta poco per creare rete e far nascere una collaborazione professionale, senza inutili passaggi burocratici. Ad oggi il progetto, che nel frattempo ha ottenuto anche il patrocinio di AIB Umbria (Associazione Italiana Biblioteche) e la collaborazione di Insula europea,  che ne pubblica ogni articolo,  conta oltre 30 interviste provenienti da ogni parte del mondo ed inseriti all’ interno del mio e-portfolio  dove è possibile accedere, in modalità open access, ai singoli articoli; inoltre, una mappa interattiva, guida il visitatore “viaggiando” per l’intero pianeta.  Con mia soddisfazione, nel luglio scorso la sezione Formazione di IFLA (IFLA Section Education and Training) ha riconosciuto questa mappa come uno strumento di condivisione e formazione. Periodicamente, analizzando le risposte alle varie interviste, estraggo dei dati circa l’analisi dei temi affrontati (main topics) o circa la copertura nel territorio (geographic coverage). La lettura di questi risultati mi ha permesso di valutare le somiglianze piuttosto che le differenze nell’affrontare alcuni temi legati maggiormente all’utilizzo degli strumenti digitali (specie dopo l’avvento della pandemia del COVID 19) o al riconoscimento della professione e, non ultimo, il problema della formazione continua. Indipendentemente dalla capacità di un certo paese e soprattutto dalla base dalla quale partiva già prima della pandemia, si può affermare che l’azione dei bibliotecari in tutto il mondo è stata significativa e le azioni intraprese a favore di questi temi sono state eccezionali e segneranno decisamente una svolta per il prossimo futuro. Ho sempre pensato che cosa sarà questo progetto “domani” quando finirò le interviste:  innanzitutto una sorta di album pieno di esperienze, idee e progetti di bibliotecari e bibliotecarie che con la loro passione, in ogni parte del mondo, si impegnano ad essere promotori della lettura, dispensatori di informazioni, lettori per bambini e adulti, educatori, docenti e amministratori di istituti e biblioteche e ognuno con il loro ruolo contribuirà sempre ad arricchire la propria comunità e, come in un motto della past president dell’ALA, Loida Garcia Febo, a renderle forti. Ogni voce ci racconta di un modo diverso ed eterogeneo ma in fondo unito da un’unica grande passione. Ma oltre alla passione c’è anche tanta professionalità: per essere un bibliotecario necessitano competenze specifiche ed una preparazione accademica adeguata. Inoltre, in un mondo che cambia e specie dopo l’esperienza  drammatica del Covid 19, il digitale in tutte le sue forme (strumenti e modalità) hanno dato una sferzata non indifferente ad una rivoluzione digitale ormai in atto da anni e che adesso potrebbe, con la consapevolezza di quanto accaduto e di quanto abbiamo tutti imparato, consolidarsi anche dentro le biblioteche. Ecco perché c’è bisogno che il bibliotecario acquisisca nuove competenze e si adegui ad un processo nuovo e nell’innovazione altamente funzionale e adeguato con le nuove piazze del sapere. Ciascuna voce di questo viaggio ci sta dimostrando come questo processo sia in atto in tutto il mondo, sia nelle zone che già erano attrezzate sia in altri luoghi dove si sta pensando alla risistemazione degli spazi in funzione dell’erogazione di servizi che più che nuovi vanno definiti evoluti. Non esiste una biblioteca 2.0. La biblioteca 2.0 è semplicemente una biblioteca che si è adeguata ai nuovi tempi! Sarebbe bello tra dieci anni rileggere tutte queste esperienze e capire, in una sorta di report statistico, cosa è successo e quali cambiamenti o trasformazioni sono avvenute. Inoltre, rimane tra gli scopi principali, quello di “provocare” la riflessione nell’”ascolto” (ovvero la lettura) di altre esperienze al di là del nostro paese, sperando che modelli talvolta differenti da quelli ai quali siamo abituati, possano essere motivo di incitamento a fare meglio, a sperimentare nuove pratiche e a farci crescere come professionisti il cui lavoro è senza dubbio fondamentale per le nostre comunità. Ringrazio e ringrazierò tutti coloro che hanno sostenuto in maniera diretta e anche indiretta questo progetto perché è grazie a loro che possiamo vedere e capire cosa vuol dire fare il lavoro più bello del mondo, quello del bibliotecario. Mario Coffa, bibliotecario, archivista mario.coffa@aib.it  Insula europea è una rivista culturale online. Nata per accompagnare il “Premio Insula europea” (Perugia 2009), concorso letterario transnazionale rivolto a tutti i cittadini dell’Unione europea sotto i 35 anni (tra i vincitori lo scrittore rumeno Adrian Chivu), la pagina si è trasformata nel corso degli anni in un blog e successivamente in rivista. e-portfolio di Mario Coffa, https://mariocoffa.wixsite.com/e-portfolio/library-world-tour Mappa interativa, https://umap.openstreetmap.fr/it/map/library-world-tour_616951#3/25.72/30.41 Loida Garcia-Febo è una bibliotecaria statunitense-portoricana. Dal 2013 al 2017 ha fatto parte del consiglio di amministrazione della Federazione Internazionale delle Associazioni Bibliotecarie (IFLA), ed è stato membro del comitato esecutivo dell’American Library Association (ALA) e President of the American Library Association per il biennio 2018-2019. ","
 Interviste, Library World Tour "
https://aibnotizie.aib.it/emilitri-progetto-read/,Il progetto R.E.A.D.®,,AIB Notizie,,5 Agosto 2014,,HTML,https://aibnotizie.aib.it/,,,,CC BY-SA 4.0," R.E.A.D.® è l’acronimo di Reading Education Assistance Dog, un programma di Intermountain Therapy animals (I.T.A.) che si propone di migliorare le abilità di lettura dei bambini con un metodo unico: leggere a un cane. I.T.A.® è una delle più grandi organizzazioni negli Stati Uniti che forma coppie animale-uomo che operano nelle Interazioni Assistite dall’Animale. Fondata nel 1993 nell’Utah. Holly, uno dei cani del progetto READ® Italia Non si tratta di cani qualsiasi ma di animali da terapia che insieme ai loro conduttori formano una squadra registrata per accompagnare i bambini durante la lettura; cani educati, di cui sono stati valutati temperamento, salute, obbedienza e abilità. I cani da terapia sono animali che insieme al proprio conduttore risultano idonei a supportare interventi terapeutici in ambiti diversi ed ambienti anche complessi. Gli animali devono avere una corretta educazione ed una formazione adeguata per essere affidabili e prevedibili in ogni situazione. I nostri cani favoriscono il rilassamento, ascoltano senza annoiarsi se la lettura procede lentamente, non giudicano, non deridono, non criticano. I bambini possono dunque leggere in una situazione rilassata ma anche molto piacevole, i cani sono affettuosi ma anche quieti e ben curati per cui possono essere abbracciati in tutta tranquillità. Leo E così, quando questi animali visitano scuole e biblioteche per ascoltare i bambini che leggono loro una storia, si crea un’atmosfera rilassata e divertente. In genere, le difficoltà che i bambini incontrano quando imparano a leggere sono dovute non tanto a limiti intellettivi quanto a paure da cui si lasciano sopraffare: gli animali, i cani in particolare, li aiutano a superarle. E come sappiamo, il divertimento è ingrediente necessario e stimolo fondamentale per l’apprendimento. I momenti di lettura prevedono la presenza del cane, del suo conduttore e del bambino, in un angolo dedicato della biblioteca. Il conduttore del cane, intermediario discreto fra il bambino e l’animale, fa attenzione che chi legge comprenda il testo, e che si abbandoni ad una lettura fluida. I libri proposti, scelti con cura tra la migliore produzione editoriale, parlano di cani e di animali, della loro cura, del rispetto, dei loro sentimenti e sono uno strumento ulteriore per creare empatia. Spotty Tutti i bambini che lo desiderano, a prescindere dalle loro capacità di lettura, possono partecipare agli appuntamenti di lettura al cane, si tratta infatti di un’esperienza positiva sia per avvicinare ai libri che all’ambiente della biblioteca. Il programma R.E.A.D.® è presente anche in Italia, in provincia di Bergamo, dal 2010, dove ha sede la rappresentanza italiana dell’I.T.A. e presso la quale si sono recentemente formati team che operano nelle Province di Milano, Trento, Varese e Verona (per saperne di più visita il sito www.readitalia.weebly.com). di Antonella Emilitri – read.italy(at)gmail.com – Istruttore R.E.A.D.® ","
"
https://aibnotizie.aib.it/il-reference-biblioteca-del-cira-al-tempo-del-covid-19/,Il Reference & Biblioteca del CIRA al tempo del Covid-19,,AIB Notizie,,21 Aprile 2020,,HTML,https://aibnotizie.aib.it/,,,,CC BY-SA 4.0,"   Le misure governative adottate per contrastare la diffusione del Covid-19, hanno costretto alla chiusura le biblioteche italiane pubbliche e private. Quelle tra esse che negli anni si erano dotate di molte risorse digitali, oggi, più che mai hanno avuto la conferma della validità della loro scelta. Tra queste, anche la Biblioteca ed il Servizio di Reference del Centro Documentazione del CIRA, Centro Italiano Ricerche Aerospaziali, ha avuto ancora una volta conferma dell’importanza di poter rendere disponibili le proprie risorse a distanza “di sicurezza”. Già dal 2004, quando la biblioteca del CIRA subì un devastante incendio che distrusse gran parte delle sue collezioni cartacee, la politica di sviluppo delle collezioni della biblioteca fu diretta verso l’acquisto, ove possibile, unicamente di risorse digitali. Oggi, grazie all’accesso al catalogo bibliografico della biblioteca – che comprende monografie, periodici, letteratura grigia e normativa tecnica disponibile via web -, ai periodici elettronici, agli abbonamenti alla versione digitale alle maggiori testate dei quotidiani italiani, alle banche dati di riferimento per gli appalti pubblici, per la legislazione e la giurisprudenza nazionale ed internazionale, al MetaOpac Aerospaziale, e a molte altre fonti digitali, gli utenti possono accedere direttamente alle informazioni. Inoltre, per qualsiasi dubbio, l’utente può fare riferimento al tutorial  messo a disposizione sulla piattaforma e-learning aziendale, che offre consulenza generale e orientamento tra le risorse online disponibili. Questo modo di procedere era adottato al CIRA già prima del periodo dell’emergenza: da questo punto di vista al momento nulla è cambiato per gli utenti. E’ cambiato invece tutto ciò che riguarda il rapporto bibliotecario – utente per quello che attiene alle informazioni di reference, alle ricerche bibliografiche, alle ricerche di anteriorità per i brevetti, a tutti quei servizi, quindi, che prevedono “l’intermediazione“ del bibliotecario. Tutto ciò non è più basato sull’incontro personale utente – bibliotecario, ma seguendo le procedure riconosciute come le più adatte a tutelare la salute sia degli uni che degli altri. Grazie allo smart working, peraltro attuato in questa occasione per la prima volta dal CIRA in tempi record, è stato possibile continuare ad usufruire di tutti i servizi inviando una richiesta all’indirizzo email o contattando il bibliotecario sulle piattaforme di condivisione (quali Teams, Skype, etc.). Lo smart working, quindi, sta permettendo  agli utenti di connettersi con i servizi di riferimento durante la chiusura fisica dei locali e l’assenza fisica del bibliotecario e di non interromperne le prestazioni. Con gli spazi fisici chiusi le raccolte sono inaccessibili e le modalità di fruizione dei servizi sono cambiate, ma  gli utenti sanno che il servizio di biblioteca e reference è ancora disponibile a fornirgli tutte le informazioni di cui hanno bisogno. Ancora, grazie allo smart working,  il bibliotecario è in grado di sviluppare da remoto la sua opera di consulenza. Di conseguenza gli utenti, mentre continuano ad avvalersi delle risorse informative messe a disposizione della biblioteca,  ottengono, allo stesso tempo, il supporto dell’informazione. Occorre inoltre segnalare alcune opportunità per i propri utenti che editori e produttori hanno messo in campo: L’UNI, Ente italiano di normazione, ha reso disponibili, sul proprio sito, le norme di riferimento per l’emergenza Covid-19. Per poter garantire al meglio le condizioni di sicurezza sul lavoro il servizio di reference e biblioteca ha chiesto all’UNI di consentirne l’accesso a tutti i propri utenti;l’editore Emerald ha offerto  l’accesso gratuito a una serie di contenuti relativi alle ricerche in corso sul Covid-19 e ha stanziato un fondo di 20.000 sterline destinato a coprire le spese di pubblicazione per ricerche riferite alla pandemia e rese disponibili su Emerald Open Research;alcuni editori come  Springer, Taylor and Francis, Wiley, Wolters Kluwer hanno offerto l’accesso aperto a una serie di contenuti, articoli e capitoli di libro, relativi al Covid-19;la stessa AIB ha concesso l’accesso gratuito ad alcuni e book. In questo modo le biblioteche hanno potuto rendere disponibili nuovi contenuti di interesse scientifico in questo periodo e se i servizi di ILL sono stati interrotti, il Document Delivery è continuato.  Nell’insieme, esaminando la nostra esperienza e quella di molti colleghi con cui siamo in contatto, pensiamo che i bibliotecari stiano rispondendo con vigore alla drammatica sfida imposta ed in maniera coerente alla propria vocazione professionale che è quella di garantire, soprattutto in questa fase, informazioni affidabili e aggiornate. Dobbiamo però rilevare che oggi i bibliotecari sentono fortemente la mancanza del contatto fisico con gli utenti, la loro espressione soddisfatta, i loro sorrisi dopo aver ricevuto le informazioni di cui avevano bisogno. Ci dovremo accontentare, per ora, speriamo ancora per poco, delle loro espressioni un po’ indefinite attraverso una chat, o del sorriso nascosto da una mascherina. Per ora c’è soltanto il sorriso degli occhi, siamo sicuri che torneremo presto a sorridere anche con la bocca.   Rosa Sannino R.sannino@cira.it ","
 Centro Italiano Ricerche Aerospaziali, COVID 19, reference "
https://aibnotizie.aib.it/il-repertorio-aib-su-covid-19-limportanza-di-essere-ben-informati/,Il repertorio AIB su Covid-19: l’importanza di essere ben informati,,AIB Notizie,,6 Aprile 2020,,HTML,https://aibnotizie.aib.it/,,,,CC BY-SA 4.0,"  Marta: Quando c’è l’amore c’è tutto.  Gaetano: No, chell’ è ‘a salute! Massimo Troisi – © “Ricomincio da tre”, 1981 Sul web sempre più spesso ci si imbatte in informazioni inattendibili, spesso difficili da individuare ed evitare. Questo i bibliotecari lo sanno bene e l’hanno sempre saputo, molto prima che l’Oxford Dictionary nel 2016 elegesse il termine “post-truth” a parola dell’anno. Le attività di information literacy rappresentano solo un esempio di quello che tradizionalmente le biblioteche offrono per far orientare efficacemente i cittadini-utenti tra le tante informazioni on line, sia grazie a mirati servizi di reference, sia grazie a percorsi formativi strutturati ad hoc. In ogni caso, per il recupero di informazioni sul web vige la regola generale del ricorso a fonti aggiornate e attendibili. Ma se, come sta accadendo in questo periodo, si è in presenza di un’epidemia globale, allora il recupero di informazioni sanitarie ufficiali e aggiornate, diventa imprescindibile, se non addirittura vitale. Appare dunque opportunamente contestualizzata la messa a disposizione per la comunità bibliotecaria di uno strumento di reference che aiuti gli utenti a raccapezzarsi nella selva delle informazioni on line su Covid-19 e che affermi l’importanza di fare ricorso solo a fonti web istituzionali, aggiornate e di qualità. Il repertorio AIB “COVID-19: dove informarsi per saperne di più” presenta una selezione di diverse tipologie di risorse: da quelle presenti nei siti istituzionali di settore, quali il Ministero della Salute e l’Istituto Superiore di Sanità, alle fonti ufficiali per il recupero della normativa di riferimento nazionale e regionale, fino ai siti web destinati ad informare i bambini sull’emergenza Covid-19. In sintesi, grazie a risorse di questo tipo è possibile consultare dati scientifici sul virus e statistiche sulla sua diffusione, essere informati sui provvedimenti normativi, recuperare moduli e circolari ministeriali e ottenere indicazioni sui comportamenti da adottare per affrontare l’emergenza sanitaria seguendo i dettami governativi. Il repertorio “COVID-19” dell’AIB si presenta dunque come uno strumento ad uso dei bibliotecari per rispondere alle esigenze informative degli utenti, ma può essere anche una punto di partenza paradigmatico per ulteriori approfondimenti. Ad esempio, per una biblioteca civica può diventare la base da cui impostare una selezione di risorse da adattare alla propria comunità, magari circoscrivendo le informazioni all’ambito locale, con riferimenti mirati al contesto particolare o adeguati ai connotati specifici del territorio di appartenenza. Visto che ultimamente si parla sovente di cosa lascerà questa situazione di emergenza e di cosa ne riceveremo in termini di insegnamenti professionali e morali, allora per la comunità bibliotecaria un repertorio di risorse istituzionali come quello sul Covid-19 può rappresentare un pretesto, un’occasione per considerare la possibilità di rimodulare priorità e servizi. Diventa ora indispensabile fornire gli strumenti per rendere gli utenti esperti nella ricerca, nel recupero, nella valutazione e nell’utilizzo delle informazioni per neutralizzare le tante fake news presenti sul web e arginare, a lunga gittata, i rischi di un analfabetismo di ritorno in ambiente digitale. Accordare, oggi, una temporanea prelazione al reference, all’information literacy e alla cura dei contenuti per offrire agli utenti una bussola per orientarsi nell’informazione sanitaria significa, per il futuro, creare un modello scalabile e facilmente adattabile ad altri settori e discipline. Come si dice: prima la salute. E poi tutto il resto.  Lucia Antonelli ","
 COVID 19, information literacy, reference "
https://aibnotizie.aib.it/il-ritorno-dei-libri-game-anche-in-biblioteca/,Il ritorno dei libri-game (anche in biblioteca),,AIB Notizie,,20 Dicembre 2019,,HTML,https://aibnotizie.aib.it/,,,,CC BY-SA 4.0,"  Chi, come il sottoscritto, ha iniziato a lavorare in biblioteca, soprattutto nelle biblioteche pubbliche e per ragazzi, negli anni ‘80, non può non ricordare lo sconcerto della comunità professionale di fronte al successo dei “libri-game”. Ricordo anche su AIB-CUR le discussioni su questo successo editoriale, che in Italia iniziò col primo volume, nel 1985, della serie di “Lupo Solitario” di Joe Dever nelle edizioni EL. La perplessità era nell’assegnare lo status di “libro” ad “oggetti” che parevano a diverse colleghe e colleghi più affini ai “giocattoli”. Il lettore era invitato infatti ad assegnare al proprio personaggio delle abilità (seguendo il modello sviluppato per i giochi di ruolo della serie “Dungeon & Dragons”) e a leggere la sua storia (di genere “heroic fantasy”) prendendo decisioni che ne potevano cambiare il corso (ad esempio, banalmente, di fronte ad una biforcazione decidere quale strada percorrere) e impegnarsi in scontri con nemici il cui esito dipendeva dalla sorte e dalle abilità che il lettore aveva deciso d’implementare. Anche quella dei libri-game parve una moda destinata ad affievolirsi un decennio dopo, soprattutto perché i giochi di ruolo cartacei cominciavano ad essere soppiantati dalla loro controparte elettronica. Da qualche anno, mentre i videogiochi stanno sempre più diventando un medium riconosciuto a livello culturale e soprattutto commerciale dividendosi tra “e-sport”, produzioni faraoniche che nulla hanno ad invidiare ai blockbuster hollywoodiani e piccole produzioni densamente concettuose, è tornato prepotentemente in auge il gioco da tavolo, il gioco di ruolo, ed anche i libri-game sono ritornati ad interessare ed affascinare una fetta sempre più consistente di pubblico. Dal 2013 i libri della serie di libri-game ancor oggi più amata, quella di “Lupo Solitario”, sono ripubblicati da Vincent Book (marchio di Raven Distribution, società di Imola la cui attività principale è la distribuzione di giochi di ruolo e da tavolo) in edizioni curate e rilegate. Se la collana originale EL ispirava diffidenza tra adulti e bibliotecari era infatti anche per la sciattezza editoriale evidentemente riservata ad un prodotto “di consumo”. Il ritorno dell’interesse per il libro-game ha avuto anche la conseguenza che, oltre alla ripubblicazione dei testi già editi, hanno iniziato ad essere presentati prodotti nuovi ed originali che prendono il modello “classico” del libro-game per svilupparlo anche in altre direzioni. Di più: piccole case editrice e nuovi e giovani autori utilizzano questo “format” per proporre al nuovo pubblico, giovane ma non solo, nuove avventure con un investimento editoriale tutto sommato contenuto (soprattutto pensando ai costi dello sviluppo di un gioco da tavolo o di un videogioco).  Ad esempio la collana “Sangue Inchiostro” che attualmente consta di due libri – “Il barbaro grigio” e “Il segno rosso” (pubblicati rispettivamente nel 2018 e 2019) – con avventure scritte da Daniele Daccò, curate graficamente da Melissa Spandri e pubblicate da PaperBag Books-Tora (sostanzialmente un’autoproduzione). Lasciando perdere tutta la complessità legata alla delineazione ed evoluzione delle abilità, tipiche del gioco di ruolo, Daccò sviluppa avventure in cui il lettore deve riflettere su tutto il corpus di libri e videogiochi fantasy di cui ha fatto esperienza per riuscire ad individuare il percorso che gli consentirà di arrivare ad uno dei finali in cui non gli capitino brutte cose. Le avventure di Daccò – rispetto alla complessità a volte perversa dei titoli di “Lupo Solitario” – giocano al “deja vù” col lettore interpellandolo direttamente e quasi conversando con lui su abitudini e vizi del giocatore medio (vizi a cui l’illustratrice ammicca esplicitamente con le sue procaci eroine). Ancora più chiaramente dedicata al lettore è la collana “Choose Cthulhu”, sempre di Vincent Book. In questa serie, di cui sono usciti i primi quattro volumi e ne sono in uscita altri due, vengono esplicitamente presi i racconti di H.P. Lovecraft (altro grande oggetto di recupero in questi ultimi anni sia a livello fumettistico grazie ad Alan Moore, sia a livello ludico e videoludico) e trasformati in avventure interattive. I fan dello scrittore di Providence potrebbero pensare di essere avvantaggiati, conoscendo già a menadito le storie raccontate, ed in alcuni casi è effettivamente così, ma gli autori si sono generalmente adoperati per offrire percorsi alternativi e/o secondari ma ugualmente intriganti. I titoli disponibili sono: “Il Richiamo di Cthulhu” (2018), “Le Montagne della Follia” (2018), “La Maschera di Innsmouth” (2019) e “La Città senza Nome” (2019), mentre previsti in uscita: “L’Orrore di Dunwich” e “I Sogni nella Casa Stregata”. Il racconto più ludicamente efficace è “La Città senza Nome” dove il lettore viene lasciato sostanzialmente libero di esplorare gli ambienti nell’ordine preferito e gli oggetti che riuscirà a recuperare, grazie alla sua abilità e scrupolosità, gli permetteranno di accedere al finale. Uno di quelli che possono essere considerati i fondatori della “ludologia”, Espen Aarseth, introduce nel suo testo fondamentale, ormai un classico della disciplina: “Cybertext” (John Hopkins University Press, 1997), il concetto di “letteratura ergodica”. Per Aarseth “letteratura ergodica” è quella che prevede un’attività non triviale da parte del proprio lettore per essere fruita. Attività non triviale è quella presente ovviamente in giochi e in videogiochi in cui il fruitore viene costantemente messo alla prova per superare ostacoli, puzzle, nemici. Nel suo testo Aarseth riporta alcuni esempi di letteratura non lineare come “Rayuela – Il gioco del mondo” di Cortazar. Il romanzo di Cortazar in effetti è costruito in maniera non lineare con parti opzionali che arricchiscono la lettura senza per altro che la loro assenza pregiudichi la comprensione della trama. Nonostante l’eccelso livello letterario, non si può però parlare di un testo ergodico perché non vi è una vera “scelta” di lettura, non siamo in presenza di decisioni consapevoli da parte del lettore per arrivare ad un determinato esito narrativo. Dal punto di vista strettamente letterario – rimanendo cioè in ambito del medium “libro” – l’unica vera “letteratura ergodica” è costituita esattamente dai libri-game (di cui però nel suo testo Aarseth non s’accorge). Certo, esattamente come sottolineavano i detrattori negli anni ‘80/’90, il livello letterario è decisamente basso. Non di meno sono un modello che è possibile sviluppare in direzioni finora non ancora sperimentate. E che l’esperienza con l’opera lovecraftiana ci dimostra come possano essere utilizzate con successo assieme al libro ed alle narrazioni tradizionali. Anche all’interno di contesti didattici o bibliotecari l’utilizzo della logica sottostante al libro-game (ludicizzare – o, se si preferisce, gamificare – una narrazione) può da una parte essere utilizzata come strumento che insegni a decostruire un testo letterario per poi ricostruirlo in forma di sceneggiatura per un testo non solo ma potenzialmente anche interattivo; dall’altra dare nuovo stimolo alle letture bibliotecarie unendo libro e lettura al gioco. Francesco Mazzetta   francesco.mazzetta@gmail.com    ","
 libri-game "
https://aibnotizie.aib.it/il-ruolo-sociale-delle-biblioteche-nella-rigenerazione-urbana-la-nuova-biblioteca-luigi-malerba-di-parma/,Il ruolo sociale delle biblioteche nella rigenerazione urbana: la nuova Biblioteca Luigi Malerba di Parma,,AIB Notizie,,21 Settembre 2023,,HTML,https://aibnotizie.aib.it/,,,,CC BY-SA 4.0," Martedì 13 giugno è stata inaugurata  a Parma una nuova biblioteca, intitolata allo scrittore Luigi Malerba (1927-2008), figlio illustre della città emiliana, alla quale rimase sempre legato anche dopo il trasferimento a Roma. Il nuovo edificio, progettato dall’architetto Paolo Montanari, sorge nel quartiere Montanara, a sud del centro storico, nell’area del Distretto del Cinema, che comprende il cinema Edison e l’Officina per le Arti audiovisive. La biblioteca, realizzata nell’ambito del Piano di Rigenerazione Urbana del Comune di Parma finanziato dal Piano Periferie del Ministero dell’Interno (ante PNRR), con un contributo della Regione Emilia-Romagna per l’acquisto degli arredi e la realizzazione della segnaletica  e dell’apparato di comunicazione, è stata ideata nel 2018 sotto l’amministrazione Pizzarotti e portata a termine da quella attuale guidata da Michele Guerra. Prende il posto di villa Ghidini, edificio padronale lesionato dal terremoto e demolito nel 2019. La dedica a Malerba, autore impegnato anche come sceneggiatore, oltre a sanare una mancanza nella ‘sua’ Parma, contribuisce a saldare la duplice vocazione dell’area oggetto dell’intervento di riqualificazione. All’inaugurazione erano presenti anche la moglie dello scrittore, Anna Lapenna, e la figlia Giovanna. L’edificio, che sfrutta le energie rinnovabili, è certificato in classe NZEB (a energia quasi zero) e si caratterizza per le ampie vetrate e le forme che vogliono evocare una sorta di ‘casa sull’albero’, in un rapporto di interscambio con il giardino circostante. Il piano terra è dedicato al front-office, all’esposizione di diverse tipologie di materiali, e ai bambini più piccoli. Il primo piano è per i ragazzi; il secondo, ricavato nei due grandi salienti di sapore nordico del tetto, è un unico spazio per gli adulti con postazioni lettura e studio. Dal secondo piano si accede a una terrazza. La biblioteca è collegata con una passerella – altro richiamo alle case sugli alberi – all’Officina per le arti audiovisive. L’ingresso, di forma semi-circolare, dovrebbe richiamare nelle intenzioni una bussola, ma è forse la parte meno riuscita del complesso,  e appare dimesso nel suo rivestimento lamierato. Il nuovo servizio osserva un orario spezzato, ma in compenso è aperto il sabato pomeriggio e soprattutto la domenica mattina, aspetto tutt’altro che scontato e poco frequente in Italia anche in biblioteche di pubblica lettura di ben maggiori dimensioni e bacino d’utenza. Attualmente è per intero esternalizzato, una situazione di disequilibrio gestionale purtroppo non infrequente anche in sistemi bibliotecari di medie o grandi dimensioni, in cui la disponibilità di personale interno, il piano occupazionale dell’ente e la cessazione, dal 2019, delle più pesanti limitazioni del patto di stabilità 2016-2018, consentirebbero più ampi margini di manovra nella distribuzione ai singoli servizi e nelle assunzioni a tempo indeterminato. La nuova biblioteca del quartiere Montanara era stata inserita, insieme ad altre due nuove biblioteche decentrate, nel progetto presentato dal Comune di Parma per il bando per la rigenerazione urbana della Regione Emilia-Romagna del 2018 (<https://territorio.regione.emilia-romagna.it/qualita-urbana/bando-ru/strategie/finanziati/01_strategia_015-1.pdf>, ultima consultazione 15/09/2023). Il progetto era relativo a Parma Ovest, Quartiere Pablo e Oltretorrente, e, dal punto di vista bibliotecario, focalizzato quindi sulla Biblioteca di Alice, che dopo anni di traversie legate all’appalto dovrebbe finalmente vedere prossimamente la luce. Tuttavia, in modo opportuno ne erano indicate le connessioni con altri progetti del sistema bibliotecario cittadino e con servizi già in essere, in un’ottica di integrazione e distribuzione uniforme dei servizi sul territorio. L’opportunità di poter pensare, o ripensare, almeno in parte la topografia bibliotecaria di un capoluogo non capita tutti i giorni: è un’occasione da non sprecare. Il ruolo trasversale che le biblioteche possono ricoprire nell’ambito degli obiettivi dell’Agenda 2030 dell’ONU – peraltro assente dal quadro programmatico parmense – ne fanno un crocevia privilegiato di aggregazione, vivere civile e, appunto, ‘rigenerazione urbana’, come sottolineato anche dal sindaco Guerra. La cosiddetta ‘città di 15 minuti’ passa anche da qui, e da una revisione, anche lessicale, delle gerarchie bibliotecarie, in cui alle specificazioni ‘di quartiere’ e ‘decentrata/e’, sempre meno adeguate, dobbiamo ancora trovare, anche come comunità professionale, una valida alternativa.  Federico Olmi Biblioteca Scandellara-Mirella Bartolotti del Comune di Bologna Consigliere CER-AIB Emilia-Romagna smart smart smart ","
 Biblioteche pubbliche, Rigenerazione urbana "
https://aibnotizie.aib.it/terzo-anno-npl/,Il terzo anno di Nati per Leggere,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," Lunedì 14 maggio, al Salone del Libro di Torino, si è svolta la premiazione della terza edizione del Premio nazionale Nati per Leggere. Come di consueto è stata una giornata ricca di appuntamenti per gli addetti ai lavori e per i bambini. In mattinata è stata presentata la nuova Bibliografia di Nati per Leggere, alla quarta edizione, a cura di Nives Benati del Coordinamento nazionale Nati per Leggere. Successivamente si è tenuto un convegno di grande interesse sull’albo illustrato, dal titolo “Un libro senza confini: parole e immagini nell’albo illustrato”. Scrive Emilio Varrà, dell’Associazione culturale Hamelin che ha moderato il convegno «Gli albi illustrati fanno parte di un panorama visivo che ci accompagna fin da piccolissimi, ma paradossalmente, nel quotidiano, di loro si conosce una versione annacquata, piatta, che non rende giustizia al potenziale materiale esplosivo che si maneggia. Una cassettiera piena di tesori di cui ci si accontenta di aprire un solo cassetto. Occorrono chiavi critiche che ci aiutino ad aprire anche gli altri. Occorre sviluppare e ampliare i termini della riflessione teorica e pratica sull’albo illustrato e aprire nuove finestre di confronto, per rimettere al centro il nostro rapporto con la parola e l’immagine, nei libri ma anche nel quotidiano, nella realtà del fare, nel nostro rapporto con l’infanzia, nel modo di pensare l’educazione, nell’importanza di saper guardare». Nelle due ore e mezza di convegno abbiamo ascoltato con piacere e interesse gli interventi di Francesca Archinto sull’esperienza di Babalibri, di Bianca Lazzaro sugli sconfinamenti di un editore di saggistica quale Donzelli nella produzione di albi illustrati, di Giovanna Zoboli sulla sua esperienza come autrice ed editrice (Topipittori) e di Loredana Farina in un appassionato elogio del libro quale mezzo per stimolare l’immaginazione e la comunicazione nei bambini più piccoli. Il tema è stato puntualmente introdotto da Riccardo Pontegobbi di «Liber» con dati statistici sul mercato dell’albo illustrato in Italia e chiosato da Ilaria Tontardini dell’Associazione culturale Hamelin. Rita Valentino Merletti infine ha ricollocato il tema del convegno nell’ambito del premio Nati per Leggere che intende promuovere con la sua attività una migliore produzione editoriale per i bambini più piccoli. Allestita presso lo stand Nati per Leggere la mostra “Ad occhi aperti”, abbinata al convegno sull’albo illustrato, racconta la storia, le caratteristiche, la diffusione e le modalità di lettura e fruizione degli albi illustrati rivolti ai bambini e agli adulti. La mostra, curata da Hamelin e promossa da numerose biblioteche e sistemi bibliotecari, potrà essere nuovamente visitata a Torino presso la Biblioteca Villa Amoretti dal mese di dicembre. La mostra è accompagnata dall’omonimo volume pubblicato da Donzelli che raccoglie i contributi di un nutrito gruppo di collaboratori della rivista Hamelin e di alcuni studiosi di comunicazione visiva. La parte didattica dell’esposizione verrà fatta girare in diverse biblioteche d’Italia. Nel corso di tutta la giornata, nello spazio Nati per Leggere al Bookstock Village, si sono susseguite letture ad alta voce a cura delle operatrici delle Biblioteche civiche torinesi e dei Laboratori di lettura della città. Anche l’illustratrice colombiana Claudia Rueda, a Torino per ritirare il premio, ha intrattenuto i bambini leggendo il suo albo. Alle quattro ha avuto inizio la premiazione condotta da Eros Miari alla presenza di Rita Valentino Merletti, del presidente del Salone del Libro di Torino Rolando Picchioni e dell’assessore regionale alla Cultura Michele Coppola, ai quali si sono aggiunti per la premiazione della sezione Crescere con i libri il direttore di ITER Umberto Magnoni e per la sezione Reti di libri il direttore delle Biblioteche Civiche Torinesi Paolo Messina. Vincitori ex aequo della sezione “Nascere con i libri” (miglior libro per bambini tra 6 e 36 mesi) “No” (Lapis) di Claudia Rueda, che ci ha incantato leggendo in spagnolo il suo libro, e “Il grande libro delle figure e delle parole” del tedesco Ole Koennecke pubblicato da Babalibri, presentato al pubblico attraverso la videoregistrazione di una lettura condivisa con i bambini in uno dei laboratori di lettura di Torino. Due libri diversi per tipologia: il primo è un delicato albo scelto per il limpido e luminoso scenario in cui colloca una storia ricca di affetto, di rispetto e di ironia; il secondo è un grande libro cartonato apprezzato per l’ampiezza, l’accuratezza e l’allegria con cui nomina e racconta il mondo ai bimbi piccoli, accompagnandoli passo passo nella crescita. Per la sezione “Crescere con i libri” il premio è stato assegnato a “Nicola Passaguai” di Jeanne Willis e Tony Ross, pubblicato da Il Castoro, per «l’umorismo e la saggezza con cui i due autori, di collaudata esperienza, dimostrano come anche chi è “tenuto nella bambagia” riesce ad affrontare il mondo e a sconfiggerne le mille insidie». Questa edizione ha coinvolto nel giudizio sui libri i bambini tra 3 e 6 anni di Torino, Roma e Iglesias-Carbonia, sul tema “A proposito di famiglia. Le famiglie raccontate dai libri per bambini”.  Menzione speciale alla collana pubblicata da Gallucci “Gli Abbecelibri” «per l’idea semplice ed efficace che favorisce complicità e condivisione di suoni, parole e gesti tra adulto e bambino». Si è aggiudicata la sezione “Reti di libri” (miglior progetto di promozione della lettura rivolto ai bambini tra 0 e 5 anni) la Provincia di Reggio Emilia, che vede la partecipazione di 77 pediatri di famiglia coinvolti dalla locale ACP, di 30 biblioteche comunali, compresi i servizi bibliotecari della città di Reggio Emilia, dell’Azienda Sanitaria Locale di Reggio Emilia e della FIMP provinciale. Una menzione speciale per la sezione “Reti di libri” è stata riconosciuta alla Biblioteca Trisi di Lugo in provincia di Ravenna, per «essere stata la prima biblioteca in Italia a strutturare un progetto Nati per Leggere e per averlo consolidato nel tempo fino a renderlo patrimonio inalienabile della propria comunità». Per la sezione Pasquale Causa (riconoscimento al pediatra che promuove presso le famiglie la pratica della lettura ad alta voce in modo particolarmente efficace e continuativo) vincono le pediatre Manuela Orrù e Marcella Costantini dell’Associazione Culturale Pediatri del Lazio per «la tenacia, la passione e l’attenta strategia volta a coinvolgere nel progetto Nati per Leggere chi ancora se ne sentiva estraneo». Arrivederci al prossimo anno! (Le pagine dedicate al premio nazionale NpL sul sito http://www.natiperleggere.it vengono mantenute aggiornate: entro il mese di ottobre verrà pubblicato il Bando per l’edizione 2013). malgaroli@aib.it ","
 Nati per Leggere "
https://aibnotizie.aib.it/volontariato-biblioteca/,Il volontariato in biblioteca,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," Il primo dei tre Convegni OLAVeP del 2013, organizzato il 4 maggio 2013 ad Assisi presso il Sacro Convento, in collaborazione con la sezione AIB Umbria, è stato dedicato a uno dei temi “caldi” attorno al quale ruota da tempo il dibattito interno alla nostra comunità professionale: il volontariato in biblioteca. Con questo Convegno – nel quale si è parlato anche di volontari, di servizio civile, tirocinanti, stagisti – si è cercato di dare una risposta al quesito: i volontari nelle biblioteche sono una risorsa o un limite?. Negli ultimi anni abbiamo assistito a un proliferare di associazioni di volontariato – e di volontariato culturale in particolare – espressione della cittadinanza attiva, del buon vivere sociale, applicazione di quel principio costituzionale di sussidiarietà orizzontale (art. 118, c.4) secondo cui le persone e le aggregazioni sociali, (quindi anche le associazioni) possono agire liberamente senza però sostituirsi alle diverse istituzioni, nazionali e sovranazionali; senza dimenticare che esiste un nucleo di funzioni inderogabili che i poteri pubblici non possono alienare (coordinamento, controllo, garanzia di diritti sociali, equità ecc.). È emerso purtroppo anche un uso scorretto di questi volontari nelle biblioteche da parte di alcune amministrazioni. Queste, in nome del risparmio a tutti i costi, in un periodo di crisi, di tagli e di politiche di spending review, hanno considerato i bibliotecari personale in eccedenza, vittime di quel federalismo municipale che esclude i servizi culturali dai servizi pubblici essenziali per i comuni (art. 19, D.L. 95/2012); hanno proposto l’affidamento di servizi bibliotecari a “volontari”, cioè a personale non pagato e non professionalizzato, privo dei requisiti di preparazione accademica e professionale e privo di competenze di tipo organizzativo e gestionale oltre che tecnico-operativo, per far fronte alla carenza in organico di personale. OLAVeP, che ha tra i suoi compiti ha quello di consulenza e assistenza agli associati, ha ricevuto segnali di allarme dai bibliotecari stessi durante l’attività di consulenza. Era dunque necessario fare chiarezza su questo tema e distinguere tra le attività di “direzione”, “organizzazione” e di “gestione“ del servizio che nelle biblioteche spettano al bibliotecario, così come prevede la normativa nazionale (Codice dei beni culturali) e regionale vigente, e la preziosa attività di “collaborazione” dei volontari. I “volontari” possono essere una risorsa e un valore aggiunto. La loro presenza nelle biblioteca può consentire di migliorare il livello dei servizi offerti agli utenti. Essi tuttavia devono operare esclusivamente in appoggio al personale specializzato e prevalentemente in presenza di esso, così come prescrive anche la normativa in vigore. Il convegno di Assisi è stato l’occasione per presentare per la prima volta le “Linee di indirizzo dell’AIB sul personale di supporto nelle biblioteche” (tema degli interventi di Gabriele De Veris e Luisa Marquardt), che sono ora disponibili su AIB-WEB, aperte alla partecipazione e al contributo di tutti. Il documento, oltre alle associazioni di volontariato (personale non pagato, non professionalizzato, non obbligato) individua anche altro personale di supporto nelle biblioteche: volontari di servizio civile (pagati, senza requisiti professionali, non obbligati); tirocinanti e stagisti (non pagati, con requisiti professionali, obbligati dal programma di studi); studenti nelle scuole (non pagati, senza requisiti professionali, non obbligati); studenti nelle università (pagati, senza requisiti professionali, non obbligati). Nelle linee di indirizzo si è cercato di individuare per ogni tipologia i seguenti punti: appendice normativa; caratteristiche; tipologia di biblioteca in cui troviamo il personale di supporto. Paola Attanasio (referente Olavep per AIB Umbria) ha illustrato il ruolo dell’AIB come associazione professionale dei bibliotecari, con riferimento anche all’esperienza nel CoLAP. C’è stato un confronto – guidato da Enrica Manenti, delegata CEN per lavoro e professione – tra esperienze di volontariato, sia dell’AIB (intervento di Lucilla Less, referente OLAveP per AIB Lazio) sia di altre associazioni (Anna Di Paolo, Touring Club Italiano; Francesca Velani, Promo PA Fondazione; Giuseppe Bearzi, Associazione Intra; Sandra Fuccelli, Circolo Laav di Perugia). Ampio spazio è stato dato al dibattito – con un intervento di Salvatore Fabrizio, direttore del Cesvol Perugia – e alle conclusioni finali. Questo convegno – oltre a mettere in luce le elaborazioni dell’AIB e le esperienze maturate – rappresenta l’inizio di un dialogo con le associazioni del volontariato; abbiamo ascoltato molte esperienze interessanti che aprono nuove prospettive. Sarebbe opportuno – come si è sostenuto anche ad Assisi- che anche nelle Regioni si svolgessero incontri specifici sul tema del personale di supporto ai bibliotecari, evidenziando le buone pratiche di volontariato a livello locale e per far emergere il ruolo della professionalità dei bibliotecari. Le linee di indirizzo dell’AIB – documento che per sua natura è in evoluzione – sono da far conoscere alle amministrazioni e ai soggetti decisori, se si intende raggiungere il duplice obiettivo di “salvaguardia della professionalità” ed “erogazione di servizi di qualità” nelle biblioteche. Il Convegno sul volontariato ha costituito la prima tappa del percorso tracciato per il Congresso AIB che si terrà a fine novembre 2013 e che affronterà proprio i temi del lavoro e della professione. rache2002@libero.it ","
"
https://aibnotizie.aib.it/impara-cio-che-vuoi-ci-pensa-la-biblioteca/,"Impara ciò che vuoi, ci pensa la biblioteca",,AIB Notizie,,15 Giugno 2018,,HTML,https://aibnotizie.aib.it/,,,,CC BY-SA 4.0," Open access sì, ma su quale versante? Su quello della produzione di contenuti, liberamente accessibili sui siti web o nei repository delle facoltà universitarie? O anche, e soprattutto, su quello della distribuzione di contenuti, uniti in aggregazioni di facile consultazione, di stampo generalista o a vocazione disciplinare? Da tempo il problema centrale dell’editoria a stampa è come facilitare l’accesso dei piccoli editori agli scaffali della libreria, superando la strozzatura distributiva. Il nodo cruciale per il futuro del libero accesso è come sistemare, comunicare e organizzare contenuti su piattaforme che siano anch’esse in open access. Tale dilemma è tanto più pressante in quanto i grandi gruppi editoriali operanti nel settore della comunicazione editoriale scientifica hanno lanciato riviste in libero accesso, appropriandosi di processi un tempo di stretta pertinenza di biblioteche o dei repository istituzionali. Come documenta con puntualità la lista Open Access Italia, la metodologia dell’APC (Article Processing Charges) ha rafforzato la posizione economica dei grandi gruppi e l’appetibilità delle loro piattaforme editoriali ed ha, al tempo stesso, indebolito ulteriormente il settore delle biblioteche, che sul filone dell’open access, sperava di costruire un modello alternativo di comunicazione editoriale. L’iniziativa AIB Impara ciò che vuoi, ci pensa la biblioteca si colloca appunto sul versante della distribuzione delle conoscenze in libero accesso. Un gruppo di volontari AIB ha cominciato a catturare le url di MOOCs, tutorial e altri materiali didattici on line e a organizzarli in una pagina Wiki interna al sito dell’AIB. In altri termini, Impara ciò che vuoi è un repertorio bibliografico di voci classificate per argomento disciplinare e alimentato in modo spontaneo. Vista la facilità di costruzione, il repertorio si è accresciuto considerevolmente in poche settimane. Quando il numero di link sarà tale da identificare la pagina wiki dell’AIB come punto di riferimento per il settore, saranno previsti collegamenti a Impara ciò che vuoi a partire da varie voci di Wikipedia. Repertorio bibliografico è termine antico e apparentemente démodé in un’epoca di piattaforme dotate di servizi e di applicazioni user-oriented. Dov’è dunque la novità? All’inizio di ogni servizio di distribuzione della conoscenza vi è sempre una lista, la prima e più elementare forma di organizzazione dell’informazione, come ricordava Umberto Eco. La lista è il modo in cui più contenuti sono classificati e comunicati ai loro destinatari; si tratta quindi di uno strumento che opera per definizione sul versante della distribuzione dei contenuti. Il passo successivo consiste nella trasformazione della lista in una piattaforma di servizi. NATSHEL – NATO Studies Open Portal, ad esempio, era solo un catalogo specializzato in analisi strategiche, rapporti pubblici e policy papers pubblicati da think tanks e organizzazioni (inter)governative. Su questo catalogo si è sviluppato un portale di aggregazione che aspira a diventare punto di riferimento nell’ambito delle relazioni internazionali. Ora, quale strategia occorre adottare per i materiali didattici italiani in libero accesso (MOOCs, corsi on line, tutorial di apprendimento editi dalle pubbliche amministrazione), oggi distribuiti su piattaforme a libero accesso o sparsi nel vasto oceano della rete? Come trasformare questo materiale didattico in contenuti suscettibili di essere catturati all’interno di una strategia dell’attenzione? Cominciamo con l’osservare che il filone dell’autoapprendimento è in rapida ascesa. Nei video YouTube numerose competenze elementari di tipo pratico (come estrarre un chiodo o verniciare una parete) vengono comunicate in modo diretto da professionisti: lo spot pubblicitario di una piccola impresa è comunicato in forma di competenza condivisa. Questo modello di business così originale non è poi tanto dissimile da quello praticato da raffinate piattaforme di autoapprendimento. Una di queste è edX, prestigiosa piattaforma di aggregazione di MOOCs, in cui sono presenti materiali in e-learning offerti da istituzioni del calibro di MIT, Harvard e numerose altre importanti università, non solo americane. Questa forma di e-learning ha in qualche caso addirittura rovesciato il modello di autofinanziamento delle università, che non avviene più solo grazie alla retta d’iscrizione versata all’istituzione per accedere ai corsi accademici di tipo frontale. In edX, e in molti altri siti web di e-learning, i corsi sono offerti on line a titolo gratuito e la retta è pagata al momento del rilascio di crediti formativi. Grazie alla gratuità dell’accesso, i MOOCs si stanno rilevando un potente medium di autoformazione, alla stessa stregua dei manuali di self-help nell’Ottocento o delle enciclopedie tascabili e dei manualetti Bignami del secolo successivo. I MOOC non sostituiscono il classico manuale di apprendimento, né tanto meno le enciclopedie tascabili e i bignami, ma sono materiali didattici utili per la preparazione dello studente, così come per la formazione di persone semplicemente desiderose di sviluppare un percorso personale di apprendimento. Strumento di proiezione esterna del settore accademico, questi materiali costituiscono il modo principale attraverso cui le università adempiono alla “terza missione”, trasmettendo le conoscenze ai cittadini e assumendo un ruolo centrale per la crescita sostenibile delle società. I MOOC della lista Impara ciò che vuoi, ci pensa la biblioteca sono in gran parte derivati dalle due piattaforme che aggregano la quasi totalità dei corsi universitari online prodotti in Italia. La prima è Federica, che presenta  circa 300 corsi blended e 75 MOOC. I corsi di Federica si prestano ad essere utilizzati secondo il modello flipped classroom (supporto-integrazione dei corsi in presenza) o invece a sostituire a pieno titolo la loro erogazione in aula. La seconda piattaforma è EDUOPEN, costruita in modo federativo. I partecipanti iniziali sono stati il Politecnico e l’ Università “Aldo Moro” di Bari e le Università di Ferrara, Foggia, Genova, Modena e Reggio Emilia, Parma e del Salento. Ad esse si sono aggregate altre sette università, tra cui Venezia, Milano Bicocca e Padova.  Le due piattaforme italiane di MOOC non sono però le uniche risorse disponibili nella lista AIB in cui sono incluse anche alcune lezioni tenutesi all’Università di Padova e altro materiale didattico edito dalla Pubblica Amministrazione. Va infine ricordato, a testimonianza di come queste modalità di accesso all’informazione si iscrivano in una cornice culturale più ampia,  che Impara ciò che vuoi, ci pensa la biblioteca rientra nell’ambito del Goal 4 Istruzione di qualità: Assicurare un’istruzione di qualità, equa ed inclusiva, e promuovere opportunità di apprendimento permanente per tutti, perseguito dall’ASVIS, l’Alleanza Italiana per lo Sviluppo Sostenibile, incaricata di realizzare l’Agenda 2030 per lo sviluppo sostenibile delle Nazioni Unite.   Giuseppe Vitiello     ","
 ASVIS, EDUOPEN, Federica, Open Access "
https://aibnotizie.aib.it/breve-3/,In breve,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," La campagna “the right to e-read” L’AIB aderisce alla campagna internazionale di EBLIDA “The right to e-read” (http://www.eblida.org/about-eblida/the-right-to-read-task-force-one-books.html) che mira a sollecitare un adeguamento della normativa comunitaria tale da garantire alle biblioteche l’acquisizione e il prestito degli ebook con eccezioni e limitazioni al diritto d’autore nelle direttive  europee e nelle legislazioni nazionali. L’Associazione Italiana Biblioteche avvierà nel 2014 un’azione informativa e di sensibilizzazione rivolta ai membri del Governo e del Parlamento. A corto di libri 6. Dentro lo schermo È stata presentata a Perugia la sesta edizione del concorso cinematografico “A corto di libri: i cortometraggi raccontano le biblioteche”. Il concorso è rivolto a tutti coloro che hanno il desiderio e l’ispirazione di narrare il microcosmo bibliotecario attraverso il cortometraggio. Il mondo del libro – e quindi anche la biblioteca – è in profonda e rapidissima evoluzione: per questo la sesta edizione accetta il cambiamento, proponendo un tema – “Dentro lo schermo” – per raccontare l’impatto del digitale nella vita delle biblioteche, dei bibliotecari, dei lettori; premiando il miglior video dell’anno fra i vincitori delle rispettive categorie. La sesta edizione di “A corto di libri” è promossa da AIB, insieme a FST Mediateca Toscana, Libreria Libriliberi di Firenze, Progetto nazionale Nati per Leggere, Regione Umbria, Cepell, ANCI, Gallucci editore e MediaLibraryOnLine. Il concorso è aperto al contributo di tutti attraverso la campagna di crowdfunding: SOSTIENIAcortodilibri6! http://www.produzionidalbasso.com/pdb_3156.html Scadenza invio opere: 19 aprile 2014. Premiazione: Torino, Salone del Libro, 11 maggio 2014. Come partecipare: http://acortodilibri.wordpress.com Facebook: acortodilibri ISTAT e lettura Il 30 dicembre scorso è stato pubblicato il rapporto ISTAT: “La produzione e la lettura di libri in Italia. Anni 2012 e 2013” (http://www.istat.it/it/archivio/108662). La ricerca è stata effettuata su un campione di 19.151 famiglie pari a 46.315 persone in 834 comuni di varia grandezza. Secondo la scheda sintetica di presentazione, nel 2013 oltre 24 milioni di persone di 6 anni e più dichiarano di aver letto, nei 12 mesi precedenti l’intervista, almeno un libro per motivi non strettamente scolastici o professionali. Rispetto al 2012, la quota di lettori di libri è scesa dal 46% al 43%; la fascia di età in cui si legge di più è quella tra gli 11 e i 14 anni (57,2%); la propensione alla lettura dipende dalla scuola, e dall’ambiente familiare: leggono libri il 75% dei ragazzi tra i 6 e i 14 anni con entrambi i genitori lettori, contro il 35,4% di quelli con genitori che non leggono. Nelle regioni settentrionali legge oltre la metà della popolazione di 6 anni e più (50,1% nel Nord-ovest e 51,3% nel Nord- est), mentre nel Sud e nelle Isole la quota di lettori è pari solo al 30,7%. Una famiglia su dieci (10,3%) non possiede nemmeno un libro in casa, mentre il 64% ne ha al massimo 100. Il 2012 conferma la flessione della produzione editoriale: i titoli pubblicati si riducono del 7,3% e le tirature del 7,6%. ","
"
https://aibnotizie.aib.it/breve/,In breve,,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," AIB Marche. Storie da biblioteca La Sezione Marche dell’AIB, in collaborazione con l’Associazione culturale RaccontidiCittà e con Simplicissimus Book Farm, lancia la seconda edizione di “Storie da biblioteca. Concorso per viaggiare al centro di un mondo tutto da scoprire” per stimolare la partecipazione attiva di tutti gli utenti delle strutture del territorio, appassionati di scrittura e di fotografia. Quest’anno gli elaborati racconteranno le biblioteche e l’importanza che esse rivestono per le loro comunità di riferimento, con una particolare attenzione al tema del lavoro: non solo quello del bibliotecario ma anche quello degli utenti, degli studiosi e degli scrittori che si documentano, degli architetti che le progettano, delle imprese che organizzano traslochi o disinfestazioni di fondi librari… perfino il “lavoro” dei ladri di libri antichi o dei pirati di eBook! L’iscrizione, che scade il 10 ottobre, è gratuita; il periodo di svolgimento è dall’11 al 31 ottobre. In palio la pubblicazione di un’antologia in eBook con gli elaborati prodotti durante le tappe, servizi di self-publishing Narcissus.me, buoni acquisto da spendere su UltimaBooks.it ed eReader. (http://www.bibliotecheaperte.it/) Letteratura rinnovabile “Il giro d’Italia in 80 librerie (per non parlar di scuole e biblioteche)”, ovvero una staffetta ciclistica, culturale, ambientale attraverso il Paese più bello del mondo, da settembre 2013 a luglio 2015. E’ un’iniziativa che coinvolge scrittori, editori, giornalisti, attori, cantautori, celebrità della cultura, librai e bibliotecari. Partenza il 6 settembre a Forte dei Marmi, attraversando la Toscana in 11 tappe. Ogni tappa sarà collegata a un evento: in libreria, in piazza, in biblioteca, in un parco letterario, in spiaggia. Anima organizzativa delle tappe del Giro saranno le librerie e le biblioteche, anche in postazione mobile. Le risorse energetiche utilizzate per il Giro, inclusi i mezzi al seguito, saranno rinnovabili.Si riparte a maggio 2014 dal Salone del Libro di Torino, per raggiungere in luglio Messina dopo 24 tappe. A settembre dello stesso anno 9 tappe da Bellinzona a Milano. Nel 2015 si riparte dalla Puglia, e ci si inerpica fino al Veneto. Tra i Festival culturali coinvolti: Salone del Libro di Torino, Caterraduno di Senigallia, Festivaletteratura di Mantova, Tocatì di Verona, Festival della Mente di Sarzana, Isola delle Storie a Gavoi, in Sardegna, Una marina di libri a Palermo, Babel a Bellinzona, e molti altri. Le pagine del sito di Letteratura Rinnovabile dedicate al Giro saranno ricche di immagini, interviste, contenuti speciali, audio e videoclip. In collaborazione con FIAB, Associazione Italiana Biblioteche, Associazione Librai Italiani, Associazione Italiana Editori, Società Dante Alighieri, Parchi Letterari d’Italia, Rossignoli, Salone del Libro di Torino. (http://www.letteraturarinnovabile.com/giro-ditalia-in-80-librerie/) ","
"
https://aibnotizie.aib.it/in-breve-7/,In breve,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," COLAP 2.0 Il 24 maggio scorso si è svolta l’assemblea degli associati CoLAP, che ha visto il saluto di Giuseppe Lupoi, dopo 13 anni di  mandato, e l’elezione del nuovo consiglio direttivo. Presidente è stata eletta Emiliana Alessandrucci (Società Italiana Counselor e Operatore Olistico), già direttrice nazionale CoLAP; fra i 24 nuovi consiglieri è stata eletta Enrica Manenti, vicepresidente AIB, che raccoglie il testimone di Piera Colarusso, a cui va il nostro ringraziamento. Il direttivo si è riunito l’11 giugno presentando i temi su cui lavorerà nei prossimi mesi: previdenza, fisco, valorizzazione e promozione dell’attestato di qualità, strategia di comunicazione mirata ed efficace, presenza attiva delle associazioni in UNI, servizi di assistenza agli associati per raggiungere i requisiti previsti dalla legge 4/2013. MAB + 12 Martedì 11 giugno è stato costituito il coordinamento regionale MAB Umbria, che si aggiunge agli undici già esistenti in Abruzzo, Campania, Friuli Venezia Giulia, Liguria, Lombardia, Marche, Piemonte, Puglia, Sicilia, Toscana, Veneto. Worldreader: accesso globale alla lettura L’associazione non profit Worldreader si propone di mettere a disposizione ebook, soprattutto per i bambini, nei Paesi in via di sviluppo anche attraverso i cellulari smartphone, partendo dal principio che l’alfabetizzazione è alla base del benessere e che la lettura migliora le condizioni di vita. Poiché l’accesso ai libri stampati in molte parti del mondo è limitato, mentre l’uso della telefonia mobile è diffuso pressoché ovunque, Worldreader ha sviluppato vari progetti – anche utilizzando tecnologie a basso costo – per garantire la diffusione della lettura di ebook, con circa mezzo milione di lettori al mese nel mondo e oltre 600.000 ebook distribuiti a 4300 bambini nell’Africa sub sahariana (http://www.worldreader.org). AIE. Libri Italiani Accessibili Nasce il Progetto Libri Italiani Accessibili realizzato da AIE in collaborazione con UICI e finanziato dal Ministero per i Beni e le Attività Culturali. Si tratta di libri digitali che possono funzionare al meglio con gli strumenti e i software usati dai disabili hanno un indice navigabile, la possibilità di muoversi all’interno del testo, tra il testo e le note e viceversa, di navigare nelle tabelle o di fornire una descrizione testuale delle immagini. Così lo stesso file può essere usato per un ingrandimento dei caratteri o per la lettura braille sul dispositivo o per la sintesi vocale. L’obiettivo è di fornire ai lettori non vedenti le stesse possibilità degli altri: non un mondo chiuso ma l’uso delle tecnologie per favorire l’inclusione dei 362mila non vedenti e il milione e mezzo di ipovedenti italiani. ","
"
https://aibnotizie.aib.it/in-breve-6/,In breve,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Little free library Dal 2009 un’organizzazione no profit ha lanciato l’idea di una mini-libreria all’angolo della strada. Parola d’ordine “Baratto” della serie “Prendi un libro, ne restituisci un altro”. 4 anni di successo e crescita visto che oggi le libreries sono più di 6000 in tutto il mondo. Todd Bol e Rick Brooks, i due ideatori, hanno riportato sul sito http://www.littlefreelibrary.org/ anche una mappa dettagliata con la dislocazione delle piccole teche (8 in Italia). US Embassy: Spring Event 2013 Il 23 maggio prossimo a Roma, presso la Fondazione MAXXI nel quartiere Flaminio, si terrà lo Spring Event 2013 l’evento annuale organizzato dall’Ambasciata americana a Roma, dal titolo “Modern Leonardo: libraries and museums as maker labs”. Quest’anno il tema su cui verteranno gli interventi sarà il ruolo attuale dei digital media, e come main speaker ci saranno Connie Yowell della Mac Arthur Foundation e Neil Gershenfeld del MIT – Massachusetts Institute of technology. Come di consueto sarà presente un servizio di traduzione simultanea. Maggiori info alla pagina http://www.biblionext.it La BNI dei ragazzi senza la BNCF Dal 2013, dopo 18 anni, cessa la collaborazione tra la rivista «LIBER» e la Biblioteca nazionale di Firenze, a causa della grave situazione economica in cui versa la biblioteca, impossibilitata a rinnovare la proficua partnership. Grazie alle forze di IDEST il periodico continuerà comunque le sue consuete uscite, avvalendosi del solo personale interno. All’indirizzo http://www.liberweb.it/CMpro-v-p-999.html è possibile leggere l’editoriale a cura della redazione del periodico. Torna il maggio dei libri Il Centro per il libro e la lettura del MiBAC, anche quest’anno, promuove la campagna nazionale di promozione della lettura “Il maggio dei libri” in programma dal 23 aprile (Giornata mondiale del libro e del diritto d’autore) per tutto il mese successivo. Dal 25 febbraio i promotori degli eventi possono inserire le proprie iniziative nella banca dati nazionale eventi a partire dall’indirizzo  http://risorse.cepell.it/ilmaggiodeilibri/ e concorreranno alla premiazione dei cinque migliori progetti di promozione della lettura realizzati nell’ambito di ciascuna delle seguenti categorie: biblioteche, scuole, associazioni culturali, strutture sanitarie e di reinserimento (ospedali, carceri, comunità terapeutiche…), librerie. Per tutte le info consultare la pagina http://www.cepell.it/sezione.xhtm ","
"
https://aibnotizie.aib.it/in-morte-di-giuseppe-galasso/,In morte di Giuseppe Galasso,,AIB Notizie,,16 Febbraio 2018,,HTML,https://aibnotizie.aib.it/,,,,CC BY-SA 4.0," Un banale malfunzionamento di “AIB Notizie” ci ha impedito di essere più tempestivi e testimoniare subito il cordoglio di questa testata per la morte di Giuseppe Galasso. Con Galasso se ne va un protagonista della cultura italiana. Grandissimo storico, meridionalista e uomo delle istituzioni, per decenni ha rappresentato un felice punto di incontro tra la cultura (tutta), la politica e la  vita civile. Molti amici e colleghi della mia generazione sono stati suoi allievi e lo stanno ricordando, correttamente, per il grande contributo dato agli studi storici. Io ho avuto modo di conoscere ed apprezzare l’azione dell’uomo di governo: nel campo dei beni culturali ed ambientali, nel mondo delle biblioteche e, ultimo ma non meno importante, nei confronti dell’AIB, verso la cui attività  mantenne sempre un atteggiamento di interesse e di simpatia. Da tutti i punti di vista è, comunque, una perdita enorme. Che la terra gli sia leggera.   Ferruccio.diozzi@gmail.com   ","
 Galasso, lutto "
https://aibnotizie.aib.it/in-ricordo-di-alberto-petrucciani/,In ricordo di Alberto Petrucciani,,AIB Notizie,,11 Settembre 2023,,HTML,https://aibnotizie.aib.it/,,,,CC BY-SA 4.0,"  La notizia della morte di Alberto Petrucciani, socio d’onore AIB cui tanto devono la nostra associazione, la comunità professionale dei bibliotecari, il sistema delle biblioteche italiano, ci colpisce duramente. Senza ripercorrere il suo amplissimo percorso culturale e professionale, a tutti ben noto e che, ne siamo sicuri, sarà oggetto di complete ricostruzioni, ci limitiamo, in questa sede, ai contributi che più direttamente Petrucciani ha dato alla vita dell’Associazione, a partire dai mandati di vice-presidente nazionale, nel triennio 1991-1993 e tra il 1997 e il 2003, la direzione dell’allora “Bollettino AIB” tra il 1992 e il 2000, la guida del Collegio dei probiviri dal 2014 al 2020, la responsabilità scientifica delle edizioni dell’Associazione, il lavoro svolto per l’istituzione dell’albo professionale o la curatela di  BIB: Bibliografia italiana delle biblioteche, del libro e dell’informazione. Questo elenco di incarichi (non completo) parla da solo ma soprattutto aiuta ad evidenziare i tratti salienti della sua personalità culturale in cui un profondo lavoro di studio e di ricerca in campo biblioteconomico non è mai stato disgiunto dall’impegno costante a favore della crescita e del riconoscimento della professione. Riposa in pace Alberto. ","
"
https://aibnotizie.aib.it/in-ricordo-di-alessandra-ensoli/,In ricordo di Alessandra Ensoli,,AIB Notizie,,7 Febbraio 2019,,HTML,https://aibnotizie.aib.it/,,,,CC BY-SA 4.0," Il 5 febbraio è mancata a Roma Alessandra Ensoli. Chi ha avuto l’occasione di conoscerla può raccontare di una collega che ha dato lustro alla nostra comunità professionale con le proprie conoscenze e capacità e con un tratto umano che non potremo dimenticare. E’ stata una professionista dell’informazione, una documentalista ed una bibliotecaria, che ha operato per anni nell’ informazione ambientale, lavorando nelle sedi deputate: l’ANPA, Agenzia nazionale per la protezione dell’ambiente, poi l’APAT, Agenzia per la protezione dell’ambiente e per i servizi tecnici, infine l’ISPRA, Istituto superiore per la protezione e la ricerca ambientale. In tali ambiti è stata costante  la sua attenzione alla crescita professionale della nostra comunità operando sulle frontiere dell’innovazione, logica e tecnologica. Contemporaneamente Alessandra è stata una presenza costante nelle associazioni professionali e nella nostra editoria scientifica.  Socia di AIB e di AIDA, in quest’ultima in particolare, come presidente, ho avuto modo di apprezzarne contributi scientifici ed organizzativi. Nel panorama editoriale restano molte sue significative pubblicazioni, prevalentemente ma non esclusivamente, dedicate alle problematiche ambientali ed il suo lavoro nel team del “Bollettino AIB” poi “AIB Studi”. Perdiamo con Alessandra una grande professionista, una splendida persona che avrebbe potuto dare ancora tanto agli specialisti dell’informazione ed alla cultura in generale. Il nostro dolore è grande, ora riposi in pace. Ferruccio Diozzi ","
 Alessandra Ensoli "
https://aibnotizie.aib.it/in-ricordo-di-anna-maria-vichi-giorgetti/,In ricordo di Anna Maria Vichi Giorgetti,,AIB Notizie,,27 Maggio 2018,,HTML,https://aibnotizie.aib.it/,,,,CC BY-SA 4.0," Pubblichiamo questo sentito omaggio  di  Angela Adriana Cavarra alla memoria di Anna Maria Vichi Giorgetti. Il 25 maggio, a pochi giorni dal suo centesimo compleanno – era nata l’11 giugno del 1918 – ha concluso il suo cammino terreno Anna Maria Vichi Giorgetti, figura emblematica per alcune generazioni di bibliotecari. Il suo lungo e articolato iter lavorativo aveva avuto inizio il 1° ottobre 1941 in qualità di avventizia di I categoria, alla Biblioteca Nazionale romana diretta, in quegli anni, dalla mitica signora Vichi», sua zia, la quale per un eccesso di imparzialità l’aveva assegnata, pur conoscendo il livello culturale della nipote – laurea in lettere classiche, abilitazione all’insegnamento del latino e del greco e specializzazione in paleografia – all’ufficio tessere e permessi. Tuttavia questo periodo le fu utilissimo per approfondire anche la conoscenza negli ambiti più specifici della professione bibliotecaria, quali la bibliografia e la catalogazione. Ma fu nel 1950 che poté mettere a frutto la sua preparazione e seguire la sua naturale inclinazione per la ricerca scientifica e per gli studi bibliologici e codicologici. Infatti, destinata alla Vallicelliana essendo vincitrice del concorso per bibliotecari, il primo indetto dopo gli eventi bellici, si dedicò allo studio e alla catalogazione sistematica dello splendido fondo manoscritto, dando vita, con la collaborazione di Sergio Mottironi al primo volume del relativo Catalogo (Roma, 1961). Nel 1962, inderogabili esigenze di servizio la portarono alla Casanatense, anch’essa ricca di pregevoli cimeli manoscritti e a stampa. Nei due anni di permanenza presso quella Biblioteca, la Vichi Giorgetti si dedicò alla valorizzazione del cospicuo e complesso Fondo manoscritto, mediante l’impianto di strumenti specifici atti a facilitarne la consultazione, per esempio, il catalogo a schede contenente i riferimenti bibliografici ai codici casanatensi; aggiornato diligentemente nel corso degli anni, è oggi consultabile nell’OPAC della Biblioteca. Successivamente, i prestigiosi incarichi a lei affidati –  la direzione di tre importanti biblioteche (l’Angelica, la Nazionale centrale di Firenze, la Nazionale centrale di Roma) e la nomina a ispettore centrale – la portarono a dover affrontare, in via prioritaria, altre problematiche (in particolare quelle inerenti la gestione degli istituti, la tutela e la protezione del patrimonio bibliografico, le metodologie del restauro, l’applicazione delle tecnologie informatiche alle procedure biblioteconomiche) che trovarono soluzione grazie alla sua determinazione e competenza. Memorabili furono i suoi interventi in convegni nazionali e internazionali dedicati alla conservazione.  Infine, vorrei ricordare l’insostituibile contributo che, fino a qualche anno fa, la Vichi Giorgetti, benché non più in servizio attivo, ha continuato a dare alla Commissione “Indici e Cataloghi delle Biblioteche Italiane” che ho l’onore di presiedere: si deve, infatti, ai suoi suggerimenti, puntualmente seguiti dai compilatori, se alcuni Cataloghi, da tempo in fase di stallo, hanno potuto vedere la luce. Ai suoi figli, Mirella e Dario, le più sentite condoglianze della comunità dei bibliotecari italiani e di “AIB Notizie”. Angela Adriana Cavarra ","
 Anna Maria Vichi Giorgetti "
https://aibnotizie.aib.it/in-ricordo-di-arturo-santorio/,In ricordo di Arturo Santorio,,AIB Notizie,,4 Maggio 2021,,HTML,https://aibnotizie.aib.it/,,,,CC BY-SA 4.0," Questo pomeriggio sono stato raggiunto da una brutta notizia: è mancato Arturo Santorio. Per molti anni all’Orientale, poi all’ente Provincia di Napoli, è stato un bibliotecario competente e generoso che ha contribuito validamente allo sviluppo dei nostri sistemi bibliotecari. Tra i suoi impegni istituzionali e professionali va naturalmente citato anche il ruolo avuto nell’ Associazione, in particolare come presidente della Sezione Campania tra il 1984 e il 1987.  Arturo univa alle capacità e all’intelligenza un tratto umano di grande spessore che ancora oggi, malgrado ci  fossimo persi di vista da un pò di tempo, ce lo fa ricordare come una persona generosa. Un abbraccio ai suoi familiari, con la promessa di ricordarlo, come bibliotecario e come amico,  anche con iniziative dedicate.   ","
 Arturo Santorio "
https://aibnotizie.aib.it/in-ricordo-di-isabella-orefice/,In ricordo di Isabella Orefice,,AIB Notizie,,7 Giugno 2018,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo Con la morte di Isabella Orefice, avvenuta repentina e inaspettata il 25 maggio scorso, la comunità archivistica italiana perde un tassello importante della propria storia e della propria identità. Ricordare i tratti essenziali e caratteristici della sua attività significa ripercorrere un’epoca di cambiamenti della professione che hanno influito in misura determinante sui percorsi esistenziali e professionali di molti di noi. Nata nel 1952 a Napoli, dove si laureò in lettere e filosofia nel 1975 e conseguì il diploma di archivistica, paleografia e diplomatica, entrò come archivista di Stato con il mio stesso concorso, conclusosi nel 1978, e iniziò la sua carriera nell’Archivio di Stato  della sua città natale,  in cui lavorò per quattro anni. Si trasferì poi all’Archivio di Stato di Milano, dove rimase dal 1982 al 1991 e dove condusse la grande battaglia per  la progressione in carriera degli archivisti di Stato. Trasferita a Roma nel 1992 all’Ufficio centrale per i beni archivistici, nel Nucleo di coordinamento per l’informatica, dal 1994 fu attiva nella Soprintendenza archivistica per il Lazio. Fu presidente dell’Associazione Nazionale Archivistica Italiana dal 1996 al 2010. Comprese precocemente quanta rilevanza stessero assumendo gli archivi digitali e organizzò parecchie occasioni di incontro e di confronto con chi in campo internazionale si stava occupando del problema; iniziò a fornire ai colleghi, giovani e meno giovani, corsi di aggiornamento che presentassero in modo costruttivo i risultati delle ricerche. L’apertura verso i colleghi stranieri caratterizzò sia la sua ricerca personale sia la gestione dell’ANAI; la partecipazione sua o di soci a iniziative del Consiglio internazionale degli archivi e delle associazioni professionali europee sopperirono spesso carenze e trascuratezza della stessa amministrazione archivistica. Promosse numerosi gruppi di lavoro e corsi per la discussione e la diffusione degli standard di descrizione archivistica. Gli intensi rapporti con le associazioni straniere e con il CIA le consentirono di organizzare la Conferenza europea degli archivi nel 2001, evento epocale cui parteciparono alcuni miei allievi che ancor oggi lo ricordano con ammirazione e stupore per la messe di stimoli e di insegnamenti ricevuti in quell’occasione. Personalità vivace e vulcanica, Isabella “fiutò” con assoluta perspicacia nuovi filoni archivistici: coordinò il censimento degli archivi dei quotidiani e dei periodici; organizzò nel 2003 il convegno sugli archivi del cinema, nel quale fece dialogare professionisti di formazioni e appartenenze diverse, e nel 2007 a Torino il convegno internazionale sugli archivi degli sport invernali e della montagna. Nel 2006 e nel 2007 realizzò a Milano due edizioni di Archiexpò, un’inedita iniziativa scientifica ed espositiva che voleva attirare l’attenzione di un pubblico vasto sugli archivi più o meno a rischio. Fu un’idea geniale che aprì la strada a  future manifestazioni coinvolgenti la società civile, oltre che un’occasione di incontro tra addetti ai lavori e di aggiornamento professionale serio e responsabile. Successivamente approfondì il settore degli archivi d’impresa, fecondo terreno di sperimentazione di nuove metodologie e scenario importante in cui coinvolgere il maggior numero possibile di attori accomunati dall’obiettivo di salvaguardare una fetta consistente della memoria nazionale. In particolare si dedicò con passione e competenza agli archivi della moda, ricchi di informazioni, notizie e documenti importanti per numerosi settori della cultura e dell’imprenditoria italiana. Al salvataggio e alla valorizzazione degli archivi fece seguito da parte dell’amministrazione archivistica, saggiamente stimolata dall’attività di tutela di Isabella e delle istituzioni coinvolte, la realizzazione di portali dedicati agli archivi d’impresa e agli archivi della moda. Sul fronte dell’editoria, Isabella da un lato ha rinnovato la rivista «Archivi per la storia», diretta fino al 2004 da Enrica Ormanni, trasformata, in linea con la logica di apertura su più fronti dell’archivistica contemporanea, in «Archivi», che esce semestralmente dal 2006, e d’altro canto ha “inventato” una forma agile e incisiva di comunicazione, in collaborazione con la Direzione generale per gli archivi: «Il mondo degli archivi». All’interno dell’ANAI, in veste di presidente, promosse riforme significative per traghettare l’Associazione verso un modello nuovo che potesse diventare un ordine professionale a tutela non solo degli archivisti, ma soprattutto del cospicuo patrimonio archivistico nazionale. Ricordo in particolare il rinnovo della composizione degli organi, in considerazione della variazione delle fisionomie degli iscritti, e la redazione del codice deontologico, primo passo verso un riconoscimento del ruolo pubblico dell’Associazione. Sempre a tutela della professione ha incoraggiato la redazione di “norme” che regolassero i rapporti fra committenti e archivisti: alludo a Lavori archivistici. Regolamentazione per il settore dei liberi professionisti: requisiti scientifici, rapporti con la committenza, tariffe, testo che ha conosciuto due edizioni e che è stato inserito fra quelli di riferimento dell’Associazione, dando impulso a proficue riflessioni approdate poi a uno specifico standard UNI. In chiusura desidero ricordare un tratto particolarmente significativo di Isabella: la generosità soprattutto verso i giovani, con l’impegno ad  inserire progressivamente nella professione le nuove leve, attraverso la creazione della categoria di soci juniores e l’inclusione negli organi dell’ANAI di una rappresentanza degli ALP (gli archivisti libero-professionisti). Un  progetto, purtroppo non realizzato, consisteva nel prevedere forme regolate di apprendistato, durante il quale il bagaglio di conoscenze, competenze e abilità accumulato dai “vecchi” archivisti potesse essere messo a disposizione dei giovani. Questa l’eredità che Isabella Orefice lascia e che vorrei fosse conosciuta e apprezzata da chi rimane a rimpiangere la sua umanità, la sua vivacità intellettuale e la sua capacità organizzativa. Giorgetta Bonfiglio-Dosio giorgetta.bonfiglio@alice.it          ","
 ANAI, Archivi, Isabella Orefice "
https://aibnotizie.aib.it/in-ricordo-di-lalla-sotgiu/,In ricordo di Lalla Sotgiu,,AIB Notizie,,28 Febbraio 2022,,HTML,https://aibnotizie.aib.it/,,,,CC BY-SA 4.0," Lo scorso 19 febbraio è mancata Maria Carla (Lalla) Cavagnis Sotgiu. Da Giovanna Merola riceviamo e volentieri pubblichiamo questo ricordo. I  tanti, affettuosi messaggi arrivati dopo la scomparsa di Lalla da parte della comunità bibliotecaria costituiscono una bella testimonianza della stima e dell’amicizia che la circondavano e il loro concordare su alcuni aspetti del suo carattere rafforzano e si affiancano ai miei ricordi, alle molte avventure e amicizie che abbiamo condiviso nel tempo. Le abbiamo condivise dagli anni di università, dove siamo entrate nello stesso anno, il 1958 e nella stessa facoltà, quella di Scienze Politiche della Sapienza e da allora le abbiamo ovviamente ampliate, conservate, coltivate, frequentate insieme. Gli impegni di lavoro si sono invece diversificati nel tempo: nelle biblioteche siamo entrate in due momenti diversi, prima io, poi lei qualche anno dopo con il concorso del 1968, e lei scelse di andare a Sassari perché suo marito lavorava lì. Ma questa scelta si rivelò felice, per quanto mi risulta. In quel momento era direttore della Biblioteca universitaria un piemontese colto e raffinato come Giuseppe Dondi, che presto lasciò nelle mani di Lalla la Biblioteca. Quella di Sassari fu per lei una esperienza fortunata, riuscì ad aumentare la considerazione verso quella struttura da parte del mondo universitario al quale con il suo stile elegante, la sua intelligenza, il suo savoir faire, questa giovane direttrice si confaceva. Ma al tempo stesso costruì con il personale un rapporto solido, rilanciando con iniziative e progetti una biblioteca forse un po’ sonnecchiante e assicurandosi in tal modo stima e consenso. Accanto a lei sono cresciute le nuove leve che con le varie leggi straordinarie andarono a rinforzare l’organico della biblioteca e si formarono sotto la sua guida: si sono create così anche delle solide amicizie che ancora oggi hanno voluto testimoniarne il loro dolore alla notizia della sua morte. Una borsa di perfezionamento del British Council le permise di lavorare a Londra per un anno e costituì una nuova occasione per consolidare e ampliare la sua professionalità: fu inserita nella biblioteca dell’Imperial College, una istituzione di ricerca di livello nazionale e quindi potette approfondire metodologie di lavoro e di ricerca in un ambiente avanzato quale era l’organizzazione delle biblioteche inglesi. Tornata in Italia, lasciò la Sardegna per l’Istituto centrale del catalogo unico, e fu lì che ci ritrovammo insieme,  impegnate al fianco di Angela Vinay. Che dire ancora di quella mitica stagione più volte ricordata, nella quale si avviò un po’ alla volta, faticosamente ma con grandi soddisfazioni, la storia di SBN.  E in compagnia di colleghi diventati amici- come ha giustamente scritto Alberto Petrucciani- lavorando con spirito di condivisione di finalità e in modo disinteressato, animati da entusiasmo e passione professionale, quindi motivati e leali. Infine, vinto il concorso per la dirigenza, Lalla assunse la direzione della Discoteca di stato, difficile anche se professionalmente remunerativa: difficile perché si trattava di materiali poco studiati, di una struttura con caratteristiche nazionali ma dalla collocazione un po’ incerta, abbastanza isolata nella sua specificità. Occorreva rompere questo isolamento e Lalla lo fece, stabilendo rapporti di collaborazione con i mondi  e le strutture che si occupavano del suono, della sua catalogazione, della conservazione dei materiali; con i professionisti della musica, con i quali poteva rapportarsi anche per il suo interesse  e la sua cultura in campo musicale; con le proposte e le possibilità aperte da programmi e progetti internazionali, che si caratterizzavano per sperimentazione e innovazione, occasioni che furono prontamente colte da lei anche per merito della sua apertura e della sua fantasia. E poi l’impegno nell’AIB, dove Lalla, come altri,  perseguì attivamente un’idea comune della politica e dell’associazione, aperta, innovatrice:  fu Vicepresidente dal 1981 al  1985, al fianco di Luigi Crocetti; a lui la univano la visione della professione e la vicinanza ai giovani colleghi, con i quali generosamente condivideva esperienze e progetti, dalla forte attenzione alle esigenze dell’utente, alla cooperazione internazionale, all’organizzazione dei servizi: tutto ciò sostenuto da un grande entusiasmo e tenacia, anche se a volte  poteva apparire un po’ ” ruvida”.  Ha rappresentato l’AIB nel board di EBLIDA tra il 2007 e il 2009, fra gli altri ambiti associativi in cui si è impegnata, e l’ AIB è stata sempre per lei il riferimento principale: così le relazioni umane costruite nel contesto “aibino” sono rimaste solide nel tempo, manifestamente dimostrative di stima, affetto e simpatia. Negli ultimi anni la malattia che l’aveva colpita l’aveva tristemente isolata da affetti e interessi. Desidero ricordarla allegra, battagliera e attiva fino a quando le è stato possibile. Giovanna Merola  ","
"
https://aibnotizie.aib.it/in-ricordo-di-maria-pia-carosella/,In ricordo di Maria Pia Carosella,,AIB Notizie,,23 Gennaio 2021,,HTML,https://aibnotizie.aib.it/,,,,CC BY-SA 4.0,"  Ormai molto anziana, attiva sino all’ultimo, è morta l’altro giorno in Roma Maria Pia Carosella. Per decenni Maria Pia è stata una protagonista assoluta della Documentazione, della Biblioteconomia e della Scienza dell’Informazione, in Italia ed in Europa, e molteplici e complessi sono stati i suoi contributi, di studio, di ricerca e applicativi, allo sviluppo della Documentazione in Italia. E’ stata un elemento determinante nella nascita, nel 1983, di AIDA, Associazione Italiana Documentazione Avanzata, come esponente della componente di ricerca che faceva capo all’esperienza di Paolo Bisogno e dell’Istituto Ricerche e Studi sulla Documentazione Scientifica (ISRDS) del CNR, l’altra essendo rappresentata dalla corposa area di servizi e centri di documentazione operanti in quel tempo nell’ambito di imprese industriali e di società di consulenza.  Autrice di innumerevoli lavori scientifici, assieme a Maria Valenti, è stata la promotrice e la curatrice per Franco Angeli dell’innovativo Documentazione e Biblioteconomia. Manuale per i servizi di informazione e le biblioteche speciali italiane, su cui si sono formati centinaia e centinaia di professionisti dell’informazione ed il cui approccio olistico andrebbe oggi evidenziato e rivalutato. Nella parte finale della sua carriera ha dato un ulteriore, fondamentale contributo facendo conoscere in Italia l’esperienza europea della certificazione con la traduzione, realizzata assieme a Domenico “Ingo” Bogliolo, dell’Euroreferentiel I&D/Euroguide LIS sulla cui impostazione AIDA, GIDIF-RBM, IAML Italia e AIDB, costituirono nel  2007 CERTIDOC Italia, l’ente italiano di certificazione delle competenze professionali degli specialisti dell’Informazione e Documentazione. Faccio parte di una generazione di specialisti dell’informazione che ha potuto giovarsi dei risultati e dei traguardi che Maria Pia Carosella e altri esponenti della Documentazione italiana avevano raggiunto: per questo, per la stima e per l’affetto che le portavamo, ci adopereremo per ricordare la sua vita professionale ed i suoi contributi in tutte le sedi possibili. Bibliografia minima Documentazione e Biblioteconomia. Manuale per i servizi di informazione e le biblioteche speciali italiane, a cura di Maria Pia Carosella e Maria Valenti, Milano, Franco Angeli, 1983.  Euroguida I&D dei professionisti europei dell’informazione della documentazione: lavoro realizzato con il supporto della Commissione dell’UE nel quadro del programma “Leonardo da Vinci” / versione ufficiale italiana di M. P. Carosella, D. Bogliolo, Casalini libri, Fiesole 2000 Euroguida I&D, volume 1. Competenze e attitudini dei professionisti europei dell’informazione-documentazione, volume 2. Livelli di qualificazione dei professionisti europei dell’informazione-documentazione, traduzione ufficiale italiana di D. Bogliolo, revisione di M.P.  Carosella, per conto di AIDA, seconda edizione interamente riveduta, opera realizzata con il supporto della Commissione europea nel quadro del programma Leonardo da Vinci, AIDA, Roma 2005.   Ferruccio Diozzi ","
 Documentazione, Maria Pia Carosella "
https://aibnotizie.aib.it/in-formare-in-biblioteca-fonti-strumenti-e-strategie-sostenibili-per-smascherare-le-fake-news/,"In-formare in biblioteca: fonti, strumenti e strategie sostenibili per smascherare le fake news",,AIB Notizie,,7 Giugno 2018,,HTML,https://aibnotizie.aib.it/,,,,CC BY-SA 4.0,"  Il  30 maggio si è tenuto all’Università degli studi di Roma “Tor Vergata” l’evento In-formare in biblioteca: fonti, strumenti e strategie sostenibili per smascherare le fake news. L’incontro, aperto a tutti i cittadini e ai professionisti dell’informazione, è stato organizzato da Damiano Orrù e Paola Coppola presso il Salotto della Biblioteca di Area Economica “Vilfredo Pareto” nell’ambito del Festival dello Sviluppo Sostenibile promosso dall’ASviS (Alleanza Italiana per lo Sviluppo Sostenibile). In apertura Paola Coppola ha presentato l’AsviS, una rete composta da oltre 180 organizzazioni del terzo settore italiano nata il 3 febbraio del 2016 su iniziativa della Fondazione Unipolis e dell’Università di Roma “Tor Vergata” che ha come mission la crescita nella società italiana, nei soggetti economici e nelle istituzioni della consapevolezza e dell’importanza dell’Agenda 2030 per la realizzazione degli Obiettivi di sviluppo sostenibile. In questo contesto la Biblioteca Vilfredo Pareto ospiterà fino al 7 giugno la mostra “Sostenibilità nell’Arte”, un’esposizione artistica in linea con gli obiettivi dell’Agenda 2030. A seguire l’intervento di Damiano Orrù che ha presentato il progetto BiblioVerifica.cloud <http://biblioverifica.altervista.org>, di cui è fondatore e redattore insieme con altri 5 bibliotecari di diverse città italiane. BiblioVerifica.cloud è un blog/spazio social di interazione tra cittadini e professionisti dell’informazione ma soprattutto è una pratica di ricerca di dati e informazioni, che applica le indicazioni del Manifesto “How to Spot Fake News” divulgato dall’IFLA, International Federation of Library Associations and Institutions, per agevolare l’accesso all’informazione responsabile condividendo strategie, strumenti e fonti attendibili, e basandosi sui principi di accuratezza, tracciabilità, indipendenza, legalità, imparzialità. I redattori del blog sono bibliotecari che condividono a titolo volontario le loro competenze e conoscenze per dimostrare come la pratica del fact checking possa agevolare l’analisi della veridicità di fatti e informazioni attraverso la raccolta e il confronto di fonti attendibili. La redazione, formata da bibliotecari e archivisti, offre gratuitamente indicazioni e strategie per la verifica autonoma dei dati tramite risorse ad accesso aperto, partendo dalle proposte di verifica dei cittadini che ne fanno richiesta attraverso una sezione appositamente strutturata nel blog. Il progetto vuole dunque condividere strumenti e strategie di verifica dei dati oggettivi e palesemente documentati da fonti autorevoli istituzionali e certificate a livello nazionale e internazionale. I redattori sottolieano come il blog non dispensi verità o giudizi su personaggi o proposte in ambito politico-finanziario-sociale. Negli interventi di ricerca non vengono presi in considerazione dossier su argomenti di attualità, sondaggi politici o di partiti, autoproduzione di dati e informazioni, pagelle politiche/manageriali ma open data, small data, fonti istituzionali e verificabili in modo autonomo, libero e gratuito. Lo scopo è quello di divulgare strategie, fonti e  strumenti utili al cittadino per praticare autonomamente il fact checking che consente di avere una risposta ai propri dubbi attivando un processo di collaborazione civica in rRete. I temi affrontati durante l’incontro hanno stimolato i partecipanti a un uso  consapevole e critico delle informazioni reperibili nel Web. Sono stati presentati strumenti di ricerca e strategie di verifica sostenibili, al fine di comprendere l’attendibilità e autorevolezza delle fonti online.  In particolare sono stati illustrati metodi di verifica autonomi delle informazioni, basati su principi di accuratezza, tracciabilità, indipendenza, legalità, e imparzialità. Dall’incontro è emerso che nell’era del Web 4.0 ciascun cittadino ha l’opportunità di potersi trasformare in un vero e proprio fact-checker, capace di accedere alle informazioni per attivare un processo di collaborazione civica in  rete tramite le piattaforme social. In quest’ottica nasce l’iniziativa del gruppo BiblioVerifica che mira ad istituire la figura del Tutor Civico. Ogni cittadino maggiorenne può ricevere l’attestato di “Tutor civico per Biblioverifica” <http://biblioverifica.altervista.org/tutor/> gratuitamente attraverso l’autovalutazione in linea delle proprie competenze informative, unitamente a una sessione formativa in biblioteca (o via webinar/video conferenza). L’attestato viene rilasciato gratuitamente dai biblioVolontari del blog biblioVerifica con l’impegno del cittadino a:  verificare le informazioni attraverso il fact checking autonomo e indipendente, in modo costruttivo e critico nel rispetto del “Manifesto delle comunicazione non ostile”; rifiutare ogni forma di propaganda (commerciale, elettorale, sociale, personale, politica, ecc…) e di autoreferenzialità; divulgare strumenti di ricerca, fonti certificate, strategie di verifica basandosi sui principi di imparzialità, tracciabilità, legalità, indipendenza.  L’evento si è concluso con un dibattito tra i partecipanti, durante il quale sono emerse diverse idee e proposte come quella di creare una rete di collaborazioni non solo in ambito accademico ma che coinvolgano i professionisti dell’informazione su più livelli. Il progetto BiblioVerifica, nato da appena un anno, è stato molto apprezzato dai partecipanti, alcuni dei quali hanno chiesto di replicare l’evento anche in altre realtà geografiche del territorio. Sito del progetto <http://biblioverifica.altervista.org/slide/> Social media  Facebook <https://www.facebook.com/biblioVerifica/> Twitter <https://twitter.com/biblioVeri> Instagram <https://www.instagram.com/biblioVerifica/>     Maria Accarino accarino@aibformazione.it     ","
 fact checking, fake news "
https://aibnotizie.aib.it/inform-azione-il-ruolo-delle-biblioteche-per-linformation-literacy/,Inform-Azione: il ruolo delle biblioteche per l’Information Literacy,,AIB Notizie,,7 Aprile 2021,,HTML,https://aibnotizie.aib.it/,,,,CC BY-SA 4.0," L’information literacy è un argomento ancora poco  conosciuto ma fondamentale nell’attuale contesto  e  a cui l’AIB ha da sempre posto attenzione creando nel 2011 il Gruppo di studio sulla Information Literacy (GLIT), con l’obiettivo di stimolare e riflettere sull’importanza della Information Literacy education per gli addetti ai lavori e per avviare azioni concrete  per la sua promozione e diffusione. In Italia gli studi sulla materia  iniziano intorno al 2000 e il GLIT, nel corso degli anni, ha promosso molte iniziative per approfondirne le tematiche più rilevanti:  dapprima con  la traduzione del framework ACRL, poi con  una prima indagine sulla Information Literacy nelle biblioteche pubbliche  nel 2015 e, successivamente, con il rilascio del Manifesto per l’Information Literacy, presentato all’IL-Day, istituito nel 2017 e, in seguito,  con la  traduzione della definizione CILIP redatta nel 2018. Anche se dopo queste attività l’Information Literacy dovrebbe costituire una tematica  consolidata ed affermata, sulle sue caratteristiche principali si continua ad avvertire una certa condizione di indeterminatezza. Giungono quindi opportuni i due lavori sul tema di Laura Ballestra e Maurizio Lana. La prima bibliotecaria, formatrice e autrice di importanti contributi, il secondo docente di Scienza della biblioteca e dell’informazione presso l’Università del Piemonte orientale, sono autori, rispettivamente, di  Information Literacy, pubblicato nella collana ET dell’AIB e di  Introduzione all’information literacy, uscito per i tipi dell’Editrice Bibliografica, entrambi nel 2020. Il GLIT ha presentato entrambi i lavori con un evento on line il 24 marzo u.s. sul canale Youtube AIB e sulla pagina Facebook AIB (https://www.aib.it/struttura/commissioni-e-gruppi/gruppo-di-studio-information-literacy/2021/89869-inform-azione/ ).  L’evento, moderato dalla coordinatrice del GLIT,  Sandra Migliore,  ha visto la partecipazione  di Valeria Patregnani, bibliotecaria, responsabile del Sistema Bibliotecario Comunale di Fano e di Mario Priore, insegnante e bibliotecario della  Bibliomediateca dell’Istituto Comprensivo di Bella, oltre che naturalmente dei  due autori.  Durante l’iniziativa è stato posto l’accento sulla centralità dell’Information literacy, competenza strategica nella selezione dell’informazione,  non solo per le discipline biblioteconomiche ma, in generale, per tutto il contesto sociale attuale.  Il  bibliotecario, professionista da sempre abituato a gestire e reperire le informazioni, deve avvalersi sempre più dei concetti e dei metodi della Information Literacy per dare forza e credibilità alle attività ed ai servizi gestiti. Dall’incontro è emersa con forza  la necessità di fare rete:  per troppo tempo si è lavorato senza completi collegamenti mentre l’attuale scenario esige un’adeguata connessione tra  bibliotecari  per affrontare al meglio le sfide poste dalla Rete e, in modo particolare, dalle biblioteche nella loro configurazione digitale. Va analizzato accuratamente l’impatto che le pratiche di Information Literacy potranno avere sugli utenti:  su questo terreno il GLIT sta ultimando un’indagine con l’obiettivo di documentare le attività di sviluppo e promozione delle competenze informative svolte nelle biblioteche italiane tra il  2019 ed il  2020, raccogliendo  le pratiche che le strutture bibliotecarie di vario tipo hanno organizzato  per accrescere la competenza informativa degli utenti. Ciò permetterà di avere  dati validati da presentare nelle sedi istituzionali con le quali AIB collabora  e di  sviluppare  una misurazione quali-quantitativa dell’impatto delle attività di Information Literacy nei diversi ambiti. A seguire, dal 1 aprile del corrente anno e con chiusura prevista per il 31 maggio, il  GLIT sta promuovendo una nuova indagine sulla materia, erogando uno specifico  questionario destinato a tutte le biblioteche italiane. Ci aspettiamo (e, in qualche modo ne siamo certi) che la risposta dei bibliotecari italiani sarà rapida e completa! Riferimenti https://www.aib.it/struttura/commissioni-e-gruppi/gruppo-literacy/ilmanifesto/ https://www.aib.it/struttura/commissioni-e-gruppi/gruppo-di-studio-information-literacy/2019/75711-definizione-il-cilip/ Paola Maddaluno ","
 information literacy "
https://aibnotizie.aib.it/information-literacy-day-2017/,Information Literacy Day 2017,,AIB Notizie,,3 Maggio 2017,,HTML,https://aibnotizie.aib.it/,,,,CC BY-SA 4.0," Il Gruppo di studio Information literacy dell’AIB. Da sinistra: Sara Chiessi, Tommaso Paiano, Laura Ballestra, Laura Testoni, Alina Renditiso, Stefania Puccini, Luigi Catalani Lo scorso 3 marzo si è svolta a Roma, presso la Biblioteca del Senato, la prima giornata dedicata all’importanza dello sviluppo di un’adeguata competenza informativa per tutti, promossa da AIB, a cura del Gruppo di studio sull’Information Literacy. Nel corso della giornata bibliotecari, insegnanti, docenti universitari, genitori, cittadini, studenti si sono impegnati in un confronto volto a capire come portare all’attenzione dell’agenda pubblica temi fondamentali quali lo sviluppo di un pensiero critico rispetto all’informazione, la necessità di interrogarsi e fare ipotesi a partire da conoscenze solide, usando bene la grande informazione disponibile apertamente in Rete, evitando di cadere vittime della chiacchera online, della post-verità, e cercando infine di scoprire i tanti modi attraverso cui le biblioteche, ciascuna secondo la sua anima, e i bibliotecari offrono occasioni e momenti di approfondimento sulla ricerca e uso dell’informazione. Tanti sono stati gli stimoli proposti durante la mattinata dai relatori, con conversazioni di grande spessore intorno ai temi dell’informazione e un succedersi di interventi su specifiche esperienze di programmi di information literacy education offerti nelle biblioteche e individuati tramite call (si veda il Programma) È possibile ascoltare lo streaming di tutti gli interventi della mattina a questo link. Il pomeriggio è stato organizzato in modo da fornire ai partecipanti l’occasione per un confronto fattivo, con una specifica attenzione ai differenti contesti di biblioteca in cui le attività di educazione all’informazione vengono realizzate, dalle pubbliche e le biblioteche della PA, alle scolastiche, all’università e ricerca. I partecipanti hanno lavorato suddivisi in tre gruppi e hanno messo in comune le loro aspettative*, le idee, le esperienze, le attese per futuri miglioramenti da approntare alle attività di information literacy già in essere. Il Gruppo IL di AIB ha coordinato i lavori, mentre al termine si è svolto un momento di condivisione in plenaria. Dai racconti di chi ha fatto da facilitatore per i lavori del pomeriggio, che qui di seguito si possono leggere, emerge la volontà dei partecipanti di continuare a lavorare ad esperienze concrete, facendo tesoro di quanto appreso insieme alle migliaia di utenti che in decine di anni hanno frequentato corsi proposti dalle biblioteche intorno all’informazione, consapevoli delle difficoltà ma anche del bisogno di tutti di maturare un rapporto complesso con l’informazione.    Quando l’informazione è per tutti: information literacy education nella biblioteca pubblica e nelle biblioteche della PA Educare all’informazione nelle scuole Partire dall’information literacy per reimmaginare formazione e informazione nelle biblioteche accademiche e di ricerca    La restituzione di tutto quanto elaborato nei gruppi è poi confluita in un momento di condivisione plenaria che si può seguire direttamente dallo streaming della giornata. L’esperienza ha ribadito l’importanza di una condivisione di quanto già esiste, nelle biblioteche ma non solo, per accrescere le competenze informative. Chi volesse iscriversi alla lista di discussione che dopo questa Giornata è stata inaugurata per continuare questo dialogo sui temi dell’information literacy può farlo seguendo queste istruzioni: http://liste.bibliotecari.it/mailman/listinfo/il-day *Prima dell’avvio dei tre seminari previsti durante l’IL DAY abbiamo chiesto ai partecipanti di raccontare le loro aspettative su quanto si sarebbe svolto nei workshop. Pensiamo possa essere interessante condividerle. Aspettative espresse dai partecipanti dei workshop**    Confronto 9   Condivisione di strategie e tecniche 8   Approfondimento materiali didattici, tutorial    Progettualità – Buone pratiche 4   Trovare idee nuove 3   Dare un senso al lavoro    Migliorare l’attività    Creare un Format. Unire le forze    Aggregazione per aree    Analisi del contesto e del significato di Information Literacy    Strategia comune    Meno ignorante e più certa    Più spunti 3   Aumentare l’esperienza    Panorama dei punti di forza e di debolezza    Mantenere i contatti    Confronto con il territorio    Riconoscimento del ruolo – Identità 2   Fare rete    Raggiungere tutti    Formazione    Strategie didattiche e valutazione    Innescare meccanismi virtuosi    Raccogliere le incertezze     ** Alcuni partecipanti hanno espresso più di un’aspettativa.  A cura del Gruppo di studio sull’Information Literacy di AIB ","
 information literacy "
https://aibnotizie.aib.it/ilday-2017-paiano-catalani/,Information Literacy Day 2017: Educare all’informazione nelle scuole,,AIB Notizie,,3 Maggio 2017,,HTML,https://aibnotizie.aib.it/,,,,CC BY-SA 4.0," Il workshop, coordinato da Luigi Catalani e Tommaso Paiano, ha visto la partecipazione di circa 25 partecipanti, tra bibliotecari, esperti e docenti, tra cui Enrica Manenti e Gino Roncaglia. A conferma di quanto sia importante sviluppare attività di IL in ambiente scolastico, si è partiti da un dato di fatto: il Piano Nazionale Scuola Digitale, ossia il documento attraverso il quale il MIUR ha avviato una strategia di innovazione nella scuola italiana, ha inserito l’alfabetizzazione informativa tra le competenze chiave degli studenti italiani (si vedano in particolare le azioni #14, #15 e #24). In ambito bibliotecario l’IFLA Trends Report e il Manifesto per l’Information Literacy offrono una serie di spunti per l’organizzazione di iniziative di alfabetizzazione informativa nelle scuole, rivolte non soltanto agli studenti, ma anche a docenti, genitori, animatori digitali, personale amministrativo. La discussione ha affrontato tre questioni: la rete, la formazione e i contenuti 1. La rete Per quanto riguarda la rete dei bibliotecari e degli altri professionisti interessati al tema dell’information literacy, sono state individuate alcune soluzioni per la condivisione di notizie, strumenti e documentazione, tra cui una mailing list e una pagina wiki, che verrà allestita al più presto. Sono emerse varie considerazioni: la necessità di allargare il gruppo anche agli operatori di archivi e musei, la possibilità di attivare dei focus group territoriali o tematici, l’utilità di un’alleanza con l’INDIRE e con le agenzie formative sul territorio (ma anche con sindacati e organizzazioni professionali). L’occasione per un allargamento della rete può essere la presentazione nelle scuole e in altri contesti orientati alla formazione del Manifesto AIB per l’Information Literacy, un documento che merita di essere promosso e discusso in maniera ampia e partecipata. 2. La formazione Per quanto riguarda la formazione dei formatori, Gino Roncaglia ha suggerito di sfruttare l’occasione fornita sia dal PNSD, sia in forma diversa dalla Proposta di legge “Giancarlo Giordano ed altri: Disposizioni per la diffusione del libro su qualsiasi supporto e per la promozione della lettura”. Le scuole ammesse al finanziamento dell’azione #24 del PNSD avranno probabilmente una formazione prevista da 6 CFU (150 ore) per due persone a scuola. Il progetto Giordano (che però è ancora fermo) richiede invece una formazione a livello di master (60 CFU) per i responsabili di rete. Si è discusso inoltre sui seguenti aspetti: la necessità di declinare percorsi formativi differenti per dirigenti, docenti e studenti, i vantaggi derivanti dalla stipula di accordi con le università e le sedi del CNR, l’opportunità di applicare metodologie educative innovative (es. flipped classroom) incrociando competenze informative e competenze didattiche specifiche. 3. I contenuti All’interno della cornice teorica e pratica disegnata dalla documentazione di contesto segnalata sopra, si è discusso intorno all’opportunità di approfondire di volta in volta contenuti specifici, tra i quali la ricerca documentale, la disinformazione (fact-checking, fake news, crap detection), il riutilizzo corretto dell’informazione, la scrittura collaborativa (le piattaforme wiki), la produzione di nuovi contenuti digitali, i diversi generi di scrittura (tesine, relazioni, voci enciclopediche, presentazioni, recensioni ecc.), cyberbullismo, privacy, identità digitale, moduli dedicati a Moodle o a WordPress. In definitiva, scuole e biblioteche rappresentano formidabili palestre per lo sviluppo dei processi informativi e comunicativi e per la formazione all’autodifesa digitale, allo spirito critico, alla cittadinanza digitale e alla consapevolezza informativa.  Tommaso Paiano, Luigi Catalani ","
 information literacy "
https://aibnotizie.aib.it/ilday-2017-renditiso-testoni-etal/,Information Literacy Day 2017: Partire dall’Information Literacy per reimmaginare formazione e informazione nelle biblioteche accademiche e di ricerca,,AIB Notizie,,3 Maggio 2017,,HTML,https://aibnotizie.aib.it/,,,,CC BY-SA 4.0,"   [Pagina web di riferimento per contenuti e obiettivi generali del workshop] Il workshop, in considerazione dell’elevato numero di iscritti, si è articolato in 3 sottogruppi 1) Quali sono i gap che riscontriamo negli studenti; quali sono i nostri gap?  Sottogruppo condotto da Stefania Puccini Questa conversazione non va pensata come una “critica” agli studenti/utenti né tantomeno come una auto-critica. Come va pensata allora? Sappiamo che la IL si presenta come un insieme complesso di attività che hanno a che fare con i flussi infirmativi che ci attraversano (essere consapevoli del proprio bisogno di informazione, cercarla, recuperarla, gestirla, valutarla in modo critico; utilizzarla per esprimersi in modo autorevole). In quali di questi punti (e in altri punti: disseminare, condividere in modo opportuno, usare i tool, ecc.) vediamo da parte dei nostri utenti maggiori “punti di caduta”? E da parte nostra? la formazione bibliotecaria di molti di noi, concentrata sui manufatti (cataloghi e tool) ci aiuta a leggere una infosfera informativa che tende sempre più ad essere ubiqua e pervasiva? 2) Su quali consapevolezze lavoriamo? Sottogruppo condotto da Laura Testoni La concezione contemporanea di IL non prevede tanto e solo l’applicazione di modalità addestrative che traguardano abilità e capacità da “conseguire”, quanto piuttosto il tentativo di sviluppare delle consapevolezze rispetto alla complessità dell’infosfera informativa. Tenuto conto dei gap nostri e degli utenti, su quali consapevolezze riteniamo sia meglio lavorare di più? In altre parole: in che cosa riteniamo sia meglio, a partire dalla nostra esperienza personale di bibliotecari accademici, investire maggiormente per migliorare la relazione dei nostri utenti con l’informazione? Esempio: tema dell’autorevolezza, oppure: comprendere l’informazione a partire dalla sua contestualizzazione, oppure: il valore dell’informazione in un contesto in qui tutto sembra “gratis”, oppure: il processo di ricerca in un contesto in cui parrebbe che “in un click” si possa trovare “tutto”; oppure: accrescere la consapevolezza sul tema della proprietà intellettuale – e del plagio (ecc. ecc.) 3) La didattica della ricerca documentale: quali attività laboratoriali? Sottogruppo condotto da Alina Renditiso Partendo dalla consapevolezza che la maniera ottimale per avvicinare gli studenti ai principali temi dell’educazione al documentarsi sia attraverso lo svolgimento di attività laboratoriali secondo la modalità del ‘learning by doing’, invitiamo il gruppo a discutere per individuare alcune tra le attività d’aula efficaci per un didattica partecipativa e coinvolgente. Seguono ora le considerazioni espresse nell’ambito dei singoli sottogruppi 1) Quali sono i gap che riscontriamo negli studenti; quali sono i nostri gap?  (Condotto da Stefania Puccini, Sintesi a cura di Valeria Marro, Stefania Puccini, Elena Scrima) Al workshop hanno partecipato bibliotecari provenienti da varie Università e Istituzioni quali l’Istituto Superiore di Sanità di Roma e la Fondazione “Giorgio Cini” di Venezia, afferenti a diversi ambiti disciplinari. L’obiettivo principale era individuare, analizzare, confrontare esperienze e riflettere insieme su possibili proposte per migliorare le nostre strategie e aiutare gli utenti nel rapporto complesso con l’informazione e nelle sfide continue che l’Information Literacy ci pone. L’incontro si è svolto in modo conversazionale utilizzando alcune domande guida alle quali è seguito un brainstorming collettivo. La restituzione, senza alcuna pretesa di esaustività, si propone di favorire la condivisione e la partecipazione all’interno della nostra comunità professionale. Chi sono i nostri utenti? Questa è stata la domanda iniziale che ha stimolato e avviato la discussione tra i partecipanti e che ha permesso di tracciare un primo identikit del pubblico che tradizionalmente frequenta una biblioteca d’Ateneo o di un Ente di ricerca. In un primo cartellone abbiamo classificato gli utenti in quattro ‘gruppi tipo’ – studenti, laureandi, dottorandi, docenti e ricercatori – suddividendo poi ogni classe in più tipologie di utenti, caratterizzati per livello di esperienza, ruolo, abitudini, età. Nella categoria studenti, per esempio, sono confluiti le matricole, gli studenti iscritti ai corsi di Laurea triennale e magistrale, gli studenti stranieri, gli Erasmus, gli studenti 150 ore, i tirocinanti e gli iscritti ai corsi singoli. Le tipologie di utenti sono quindi molto eterogenee con bisogni informativi, più o meno espliciti, che possono variare a seconda del contesto e della situazione contingente. Il bisogno informativo di una matricola che deve approfondire una materia di studio per affrontare un esame è, per esempio, molto diverso da quello del laureando che deve sviluppare un progetto di ricerca per la tesi. Quali pensiamo che siano i gap informativi dei nostri utenti? Questa seconda domanda ha stimolato i partecipanti a mettere a fuoco i problemi che gli utenti incontrano nell’intraprendere un percorso di ricerca più consapevole. Le riflessioni scaturite dal confronto sono state riportate in un secondo cartellone (v. tabella), dove sono stati elencati i gap percepiti dai bibliotecari in relazione con le varie tipologie di utenti. I bisogni informativi emersi, a volte inconsapevoli e quindi non formulati chiaramente, coprono tutte le fasi del processo di ricerca e sono trasversali a più tipologie di utenti con un livello di approfondimento differenziato. Quali sono i nostri gap professionali? La seconda fase del lavoro ci ha poi condotti ad interrogarci sui nostri gap professionali in qualità di mediatori/facilitatori dell’informazione. Siamo partiti dall’analisi dei corsi in presenza che teniamo abitualmente per domandarci se rispondiamo ai reali bisogni informativi degli utenti. La discussione ha messo in rilievo alcune problematicità come la tendenza a fornire contenuti preconfezionati e poco centrati sull’utente, o progettare un’offerta formativa con obiettivi troppo ambiziosi rispetto al tempo a disposizione. Non è possibile infatti realizzare tutto in un’unica sessione formativa, ma l’ideale sarebbe quello di sviluppare ed integrare sistematicamente più azioni formative a differenti livelli di approfondimento durante il percorso di studio dello studente, come suggeriscono i Framework 2015 dell’ACRL . Risulta sempre più evidente che è impossibile considerarci i soli attori dell’Information Literacy, ma è indispensabile costruire alleanze e forme di collaborazione con i docenti e con gli stessi studenti che sono al contempo fruitori e creatori. In quest’ottica diviene ancora più importante la collaborazione e la condivisione tra colleghi, nonché il confronto e la riflessione sulle buone pratiche all’interno della comunità professionale. È necessario acquisire nuove competenze, come quelle pedagogiche, per superare la logica del tradizionale insegnamento frontale a favore di una didattica più costruttivista che favorisca il confronto, lo scambio fra pari, lo sviluppo della capacità critica e il problem solving. I nostri utenti hanno un bagaglio che noi non conosciamo ma che non possiamo ignorare, possiamo semmai trovare dei punti di contatto con la loro esperienza per riuscire a motivarli e supportarli nell’apprendimento. Da qui l’idea di provare a rimodulare unità didattiche con obiettivi di apprendimento mirati e contestuali muovendo dalla dimensione esperienziale dell’utente. È importante valorizzare l’acquisizione di competenze che siano spendibili non solo durante il percorso universitario ma anche nella vita quotidiana, nel lavoro, nello sviluppo professionale e personale. Essere information literate è uno dei presupposti per l’apprendimento permanente e per il diritto di cittadinanza, la base della democrazia. Un altro nostro gap è quello di essere troppo bibliocentrici. Per noi bibliotecari è naturale avere come riferimento privilegiato le risorse messe a disposizione dall’Istituzione: il catalogo, il discovery o la banca dati disciplinare, al contrario dei nostri utenti che possono avere abitudini diverse. Molti laureandi, dottorandi, ricercatori, per esempio, preferiscono usare Google Scholar. Come dargli torto, dato che nella maggior parte dei casi riesce a soddisfare le loro esigenze? Google Scholar può rappresentare un ottimo punto di partenza per comparare diversi strumenti informativi, valutandone le differenze, i pro e i contro e chiarendo che spesso i contenuti full text sono resi disponibili grazie alle politiche di acquisto adottate dalle diverse istituzioni. Il nostro punto di vista, sempre centrato sulla biblioteca, rischia di portarci inoltre a sottovalutare i canali alternativi che le comunità professionali creano e utilizzano, nonché gli strumenti che favoriscono la visibilità e la condivisione dei risultati della ricerca, come le piattaforme social Academia.edu e ResearchGate particolarmente frequentate da docenti, ricercatori e dottorandi. Possiamo cambiare punto di vista? Il confronto è proseguito cercando di fare uno sforzo di immaginazione per metterci nei panni dei nostri utenti. Pensiamo al laureando alla vigilia della tesi che non ha alcuna esperienza di ricerca bibliografica: è confuso, smarrito e ha fretta di concludere, non conosce o usa poco la biblioteca, non ha ancora un argomento ben definito e comincia ad accumulare informazioni su informazioni senza sapere da che parte iniziare. Come andare incontro ai suoi bisogni e interessi? Ipotizziamo che utilizzi solo Google e Wikipedia: piuttosto che demonizzare questi strumenti possiamo sfruttarli per indagare il suo modus operandi ed avvalercene come aggancio per presentargli risorse alternative più efficaci. Non esistono infatti soluzioni uniche ma ne esistono molteplici, ognuna con dei pro e contro. L’obiettivo è quello di arricchire il panorama conoscitivo del nostro utente, restituendogli la complessità dell’ecosistema informativo e fornendogli contemporaneamente alcuni punti di riferimento cui ricorrere in base alle necessità del momento. Abbiamo provato ad immedesimarci anche nei problemi di altre categorie di utenti sviluppando solo in parte la discussione e rimandando l’approfondimento per il poco tempo disponibile. Conclusioni. Il workshop ci ha aiutato a prendere coscienza dei nostri gap e a capire quanto questa consapevolezza sia importante per orientare la formazione continua e l’autoformazione volte a colmare le nostre lacune sull’Information Literacy. Ma quali sono oggi le opportunità di formazione per i bibliotecari? Quali sono le competenze necessarie? Dobbiamo coltivare un atteggiamento che metta «al centro il “perché” piuttosto che il “come-si-fa”» . Durante la conversazione è stata evidenziata l’esigenza di creare a livello nazionale un curriculum flessibile e condiviso che possa rappresentare un modello di riferimento adattabile agli specifici obiettivi delle varie Istituzioni. Molti Sistemi bibliotecari si limitano ai corsi di aggiornamento sulle nuove release dei software gestionali o sulle risorse elettroniche di recente acquisizione, senza puntare sull’Information Literacy come piano strategico all’interno della vision istituzionale e senza valorizzare il ruolo del bibliotecario come mediatore e facilitatore dell’informazione. L’Associazione Italiana Biblioteche ricopre un ruolo fondamentale per l’offerta formativa e per il coordinamento di nuovi progetti anche con altri partners, promuovendo il confronto continuo all’interno della nostra comunità professionale. Nella tabella che segue, alle categorie di utenti vengono attribuiti dei numeri per semplificarne l’identificazione secondo la seguente legenda: Matricole e studenti = 1 Laureandi (Laurea Triennale e Laurea Magistrale) = 2 Dottorandi = 3 Docenti e ricercatori = 4      Azioni  Gap percepiti dai bibliotecari    Utenti                Cercare Non sfruttare pienamente le risorse che i sistemi bibliotecari mettono a disposizione 1, 2, 3, 4   Avere difficoltà ad individuare il focus dell’argomento 1, 2   Usare prevalentemente Google e gli altri sistemi informativi con la stessa logica e talvolta in maniera non consapevole 1, 2   Non utilizzare strategie di ricerca avanzate 1, 2   Utilizzare poco le banche dati disciplinari 2, 3, 4   Non sfruttare l’indicizzazione semantica e i vocabolari controllati propri delle risorse (CDD, thesauri, etc.) 2, 3, 4   Sottovalutare l’importanza dell’identificazione univoca (orcid e authority file) 3, 4         Usare Non distinguere le diverse tipologie di documenti 1, 2   Non distinguere l’informazione scientifica dall’informazione divulgativa 1, 2   Conoscere poco l’organizzazione e i servizi della biblioteca 1, 2, 3, 4   Non conoscere il linguaggio specialistico disciplinare 1, 2   Non distinguere fra citazione e parafrasi 1, 2     Valutare Avere scarsa capacità di valutazione e non sapere giudicare l’autorevolezza delle fonti 1, 2   Esitare nella scelta delle riviste e nel calcolo dell’Impact Factor (Bibliometria, Altmetrics) 3, 4       Gestire Avere difficoltà a redigere una bibliografia secondo uno stile citazionale 1, 2   Avere difficoltà a gestire e organizzare le informazioni 1, 2   Non sapere strutturare un elaborato scientifico 1, 2   Tendere al copia/incolla (etica, plagio) 1, 2   Avere poca tutela della propria privacy 1, 2       Comunicare Non considerare i problemi legati alle strategie editoriali (diritto d’autore e licenze editoriali) 3, 4   Mostrare poca attenzione alla filosofia dell’open access 3, 4   Non saper promuovere la visibilità dei prodotti scientifici (uso metadati) 3, 4   Non curare la reputazione online 1, 2     Condividere Non saper usare i software per la gestione dell’informazione e dei dati bibliografici (bibliografie, condivisione, collaborazione) 2, 3, 4   Non sapere utilizzare i social network come strumenti di lavoro 1, 2, 3, 4    2) Su quali consapevolezze lavoriamo?  Condotto da Laura Testoni Si rammentano le premesse che sottendono il brainstorming: non si tratta di articolare alcuna “critica” alle attività o alla competenza informativa di studenti e utenti delle biblioteche accademiche quanto piuttosto di comprendere quali sono “i punti di caduta” ovvero i temi sui quali può essere possibile lavorare di più e meglio. Come naturale le osservazioni emerse, che si riportano di seguito, in alcuni casi eccedono il tema oggetto del brainstorming ma si ritiene opportuno comunque riportarle come spunti verso gli altri gruppi di lavoro. Dai partecipanti viene osservato che:  Esistono delle lacune a partire dal riconoscimento, da parte degli studenti, dei principali oggetti documentali: spoglio, bibliografia, articolo: sarebbe necessario un approccio di sistema e di Ateneo. Il riconoscimento delle fonti da parte degli studenti è complesso anche in relazione al fatto che sovente i docenti stessi propongon, nella didattica e nelle esercitazioni, oggetti documentali decontestualizzati, come ad esempio link a capitoli di libri o a documenti diversi granulari. Manca una consapevolezza sul copyright e di conseguenza sulle pratiche di plagio (“copia e incolla”) sovente praticate con naturalezza e senza essere consapevoli di compiere una attività non corretta. Manca consapevolezza sul fatto che “l’informazione ha valore” e che non tutto quello che è su internet è gratuito e utilizzabile. È necessario lavorare di più sull’esposizione dei servizi informativi che la biblioteca offre migliorando ad esempio le pagine web, che dovrebbero essere più “esplicative”, ed eventualmente più omogenee tra dipartimenti. È necessario mettere in maggiore relazione docenti e bibliotecari tenendo conto delle rispettive competenze, intensificando la presenza delle biblioteche nelle piattaforme di e-learning  3) La didattica della ricerca documentale: quali attività laboratoriali?  (Condotto da Alina Renditiso, sintesi a cura di Luisella Zocca) Compito del terzo sottogruppo composto da colleghi delle biblioteche accademiche e di ricerca presenti a IL-day 2017, è stato quello di condividere e discutere l’efficacia delle diverse tipologie di attività didattiche e di laboratorio che vengono svolte dal bibliotecario-formatore nelle varie realtà rappresentate. Presupposti comuni della discussione sono stati: l’identificazione dell’utente, la scelta della modalità di erogazione dell’attività, la definizione degli obiettivi da conseguire, il ruolo e competenze del bibliotecario-formatore. L’utente tradizionalmente inteso nel contesto delle biblioteche accademiche è lo studente, al quale andranno rivolte, nella dinamica del corso di studi, attività formative diversificate fra matricole e laureandi, studenti di corsi di laurea a ciclo unico o triennali/magistrali fino ai corsi estremamente specializzati per dottorandi, che prevedono progettazioni differenziate più o meno integrate negli ordinamenti universitari (moduli base, moduli avanzati, moduli speciali). Per le casistiche presentate, la scelta della modalità di erogazione (MOOC, lezioni frontali, corsi misti e-learning/in presenza, corsi con assegnazione crediti etc.) varia a seconda dell’organizzazione della struttura: l’uso di corsi aperti su larga scala è preferito laddove il sistema bibliotecario o il dipartimento ha in qualche modo riconosciuto un valore formale di obbligatorietà alla frequentazione, ad esempio come prerequisito per la domanda di laurea. L’alto numero di studenti coinvolti richiede necessariamente di orientarsi verso la modalità del MOOC, per ottimizzare ore di formazione e risorse umane. Nel caso in cui invece si opti per utilizzare una piattaforma e-learning (ad es. Moodle) è possibile validare l’apprendimento attraverso la somministrazione di test finali, ma d’altro canto questa modalità non permette la stessa flessibilità che consente la didattica in presenza e non facilita la condivisione del lavoro di gruppo. Più ristretto è il numero dei partecipanti e/o più specifica e riferita ad uno specifico ambito disciplinare è l’attività formativa più si tende ad utilizzare la lezione frontale, alternandola con esercitazioni ed attività di gruppo. Le lezioni frontali sono la scelta più diffusa quando il corso attribuisce crediti formativi e sono condotte da un subject librarian che lavora a stretto contatto con biblioteche e strutture dipartimentali. Effetto positivo e non secondario delle reti di interazioni con gli studenti e con le strutture accademiche non bibliotecarie è il rafforzamento del ruolo professionale e della figura del bibliotecario. Poiché in biblioteca non si è giudicati e la biblioteca non giudica, i presenti hanno posto attenzione su cosa si debba intendere con valutazione. Entrando nel merito del focus del tema da discutere, e collegato alla problematica della valutazione dell’apprendimento, Alina Renditiso ha illustrato uno strumento utilizzato in alcuni corsi presso Università di Bologna, da lei ritenuto particolarmente interessante. In alcuni laboratori sulla ricerca bibliografica si chiede agli studenti di compilare il “diario della ricerca” come fase finale di una lezione o di un ciclo di lezioni: lo studente deve riportare nel diario il quesito di ricerca, le parole chiave utilizzate, le principali fonti consultate, i primi dieci documenti ritenuti più pertinenti tra quelli recuperati e di tre di questi fornire un abstract, ma soprattutto descrivere la logica che ha seguito nel proprio percorso di ricerca. Come si può notare, l’elaborazione di questa attività implica un processo di auto-riflessione su come si è agito. Normalmente le attività in aula vengono svolte in gruppo e anche la redazione del diario della ricerca può essere fatta in gruppo o individualmente. Quello che può essere didatticamente interessante e utile, è chiedere allo studente di illustrare la logica che ha seguito e le eventuali difficoltà riscontrale a tutta la classe per poter poi stimolare una discussione collettiva, mostrando in itinere le possibili alternative al percorso seguito. Chi fosse interessato ad approfondire l’utilizzo di questo strumento, o eventualmente esplorarne anche altri, può consultare il capitolo 5: La metodologia didattica, delle Linee guida sui corsi IL che il gruppo di lavoro ‘Information Literacy’ dell’Università di Bologna ha redatto utilizzando un wiki, accessibile agli esterni in sola lettura. È stato fatto presente in più occasioni che ‘apprendere’ la metodologia della ricerca documentale, passa necessariamente per una forma di apprendimento esperienziale, che parte dall’esplorazione di un caso concreto, per arrivare, attraverso fasi successive di concettualizzazione, alla definizione del quesito di ricerca che ci orienterà nella scelta delle fonti e nella selezione dei risultati pertinenti. La figura del bibliotecario-formatore è stato un altro dei temi discussi. La trasformazione della figura di bibliotecario catalogatore/bibliotecario di reference in bibliotecario-formatore è conseguenza dello sviluppo del sistema universitario, della trasformazione dell’offerta formativa e della valutazione della ricerca e quindi parallelamente dell’erogazione di servizi nelle biblioteche accademiche. Estraneo ai corsi di laurea in biblioteconomia e archivistica tradizionali questo percorso di formazione e talvolta di autoformazione viene intrapreso a posteriori con corsi dedicati a chi è già bibliotecario di reference e mostra particolare predisposizione al ruolo. I presenti hanno manifestato l’esigenza che diventi un’attività di formazione specifica e di apprendimento permanente e che venga data collocazione nuova e definita del bibliotecario- formatore nell’ambito dell’espansione dei servizi delle biblioteche accademiche.  Alina Renditiso, Laura Testoni, Valeria Marro, Stefania Puccini, Elena Scrima, Luisella Zocca ","
 information literacy "
https://aibnotizie.aib.it/ilday-2017-ballestra-chiessi/,Information Literacy Day 2017. Quando l’informazione è per tutti: information literacy education nella biblioteca pubblica e nelle biblioteche della PA,,AIB Notizie,,3 Maggio 2017,,HTML,https://aibnotizie.aib.it/,,,,CC BY-SA 4.0," Cittadini al centro nei lavori dedicati alle biblioteche di pubblica lettura e della PA dell’Information literacy day 2017. Il workshop si è aperto con una presentazione informale dei partecipanti, circa una quindicina, di provenienza principalmente dal mondo della biblioteca pubblica ma non solo. Lo scambio iniziale ha consentito di comprendere le attese rispetto all’incontro e di esplorare embrionalmente le esperienze già svolte, nell’ambito dell’educazione all’informazione, dai singoli bibliotecari presenti. Il quadro complessivo delle esperienze esistenti era noto grazie ad una precedente indagine effettuata dal Gruppo di studio di AIB sull’IL e relativa alle azioni di IL messe in atto dalla biblioteca di pubblica lettura (Chiessi, 2016). L’analisi evidenziava la presenza delle scuole come destinatari della grande maggioranza (92,5%) degli interventi. Ciononostante il gruppo ha voluto lavorare tenendo presenti tutte le fasce d’età e quindi anche il pubblico adulto. Questo nel tentativo di realizzare l’ambizioso progetto di rendere la biblioteca pubblica presente nella vita dei cittadini – con laboratori e occasioni di apprendimento relative al mondo della ricerca e uso critico dell’informazione – dall’età scolastica fino all’età più matura. Gli ambiti di più “tipica” applicazione dei percorsi di information literacy per gli adulti sono stati ribaditi nei temi dell’informazione sulla ricerca attiva di lavoro, sulla salute, sulla finanza famigliare, come pure dell’informazione di comunità, dei dati statistici e delle leggi. La documentazione di fonte pubblica è risultata in questo contesto fondamentale per poter accedere gratuitamente a informazione di grande qualità, come pure i servizi pubblici dell’amministrazione centrale e locale sono stati considerati dai presenti di interesse per creare percorsi utili a supportarne una fruizione consapevole. La digital literacy è infatti un ambito ovviamente connesso ai temi dell’information literacy, e trova nelle biblioteche pubbliche ampi spazi per la realizzazione di progetti. Le partnership già attive in tanti contesti di biblioteche di pubblica lettura – grazie all’organizzazione di corsi e eventi in collaborazione con associazioni, gruppi di utenti, altre istituzioni pubbliche – è stata riconosciuta da tutti come un’enorme ricchezza per la crescita dei percorsi di information literacy. L’altra enorme ricchezza è rappresentata dalla presenza di bibliotecari convinti dell’urgenza di ideare e proporre momenti formativi sul mondo dell’informazione. Il gruppo ha poi deciso di lavorare per declinare più dettagliatamente i punti di forza e di debolezza, i rischi e le opportunità nell’intraprendere percorsi di information literacy nelle biblioteche pubbliche. Oltre agli aspetti già citati, tra i punti di forza delle biblioteche pubbliche nel proporre corsi di educazione all’informazione si sono individuati la grande capillarità che contraddistingue la presenza delle biblioteche pubbliche su tutto il territorio, il fatto che la biblioteca possa contare – per proporre queste nuove iniziative – su un’utenza già esistente, la buona reputazione di cui gode la biblioteca, le competenze già esistenti tra i bibliotecari, derivanti da buone pratiche che già sono state realizzate. I punti di debolezza sono stati individuati invece nel calo delle risorse, sia di personale che documentarie. Questo influenza negativamente la possibilità di dedicare personale a una nuova progettualità e a svolgere corsi o laboratori, come pure impedisce di sviluppare adeguatamente la collezione di saggistica che in una situazione di tagli finisce per “competere” con la fiction, ma che è essenziale per offrire adeguati momenti di confronto con l’informazione. L’aggiornamento professionale limitato, in parte conseguenza del calo di risorse, è un altro punto problematico, mentre alcuni hanno segnalato anche una carenza nella formazione. Tra le altre considerazioni sono emerse riserve sul clima lavorativo interno alla biblioteca, che – se non adeguato allo sviluppo di nuovi progetti – tende a schiacciare chi si prodiga per innovare, come pure il rischio che sia invece la mancanza di figure di leader a rendere difficile il cambiamento. Le opportunità e i vantaggi per la biblioteca pubblica nel proporre corsi di information literacy sono stati individuati dal gruppo nella possibilità di ampliare il proprio pubblico, allargando le partnership e raggiungendo nuovi pubblici, anche grazie alle concrete proposte del Manifesto che il Gruppo IL ha elaborato per immaginare contenuti e modi delle azioni didattiche (AIB. Gruppo di studio sull’IL, 2016). L’adesione ad un tema, quello dell’information literacy, che ha una dimensione sovranazionale, consente di migliorare le possibilità di fare advocacy, come pure di proporre progetti, anche connessi alla digital literacy, di comprensibile attualità e quindi adatti ad azioni di fund raising. I rischi sono stati letti nella possibilità di non avere una grande partecipazione di pubblico nella fascia d’età degli adulti, mentre la fiducia è molto maggiore con riferimento alla fascia d’età scolastica. A rischio è pure la capacità di mantenere il governo delle iniziative quando organizzate in partnership, evitando quindi di diventare la “sede che ospita” un’iniziativa, ma sapendo esprimere direttamente, nei vari ambiti, la professionalità di una specifica competenza rispetto alle informazioni e ai documenti. Il rischio da evitare nel rapporto con altri enti della pubblica amministrazione è anche quello di creare sovrapposizioni con iniziative simili. Da ultimo si teme la mancanza di capacità di inserire i percorsi di educazione all’informazione nell’offerta e programmazione stabile della biblioteca pubblica, come avviene per tanti altri laboratori. In conclusione, pur non essendo ovviamente possibile – in un tempo breve come quello dedicato al laboratorio – una vera sintesi tra opinioni e posizioni differenti, la dimensione del fare e dello sperimentare in questo campo così strategico per il futuro delle biblioteche ha trovato nel gruppo di lavoro un ampio sostegno. AIB. Gruppo di studio sull’IL (2016), Manifesto per l’information literacy Chiessi, Sara (2016), Information literacy: formare nuove competenze nelle biblioteche pubbliche  Laura Ballestra, Sara Chiessi ","
 information literacy "
https://aibnotizie.aib.it/informazione-critica-consapevolezza-un-seminario/,"Informazione, critica,  consapevolezza: un seminario",,AIB Notizie,,18 Giugno 2018,,HTML,https://aibnotizie.aib.it/,,,,CC BY-SA 4.0," Il  29 maggio scorso si è svolto presso l’Università LUMSA di Roma il seminario Periculosum est credere et non credere. Il vaglio dell’informazione come strumento di crescita critica e consapevolezza, organizzato in collaborazione con la Scuola Vaticana di Biblioteconomia e Casalini Libri. Dopo i saluti del Rettore, Francesco Bonini, Antonio Manfredi, Responsabile della Scuola Vaticana di Biblioteconomia, e Chiara De Vecchis, Presidente dell’AIB Sezione Lazio, hanno richiamato l’attenzione sul ruolo sociale delle biblioteche nell’epoca delle fake news e sull’importanza di avere strumenti adeguati per poter valutare le fonti informative. In un contesto come quello attuale, in cui la distorsione delle notizie è amplificata dai media digitali, le biblioteche possono offrire un valido aiuto nell’agevolare l’accesso alla pluralità dell’informazione e nel favorire lo sviluppo delle capacità critiche. Sia l’Associazione Italiana Biblioteche che l’International Federation Library Association sono impegnate attivamente nella diffusione dell’alfabetizzazione informativa. Il seminario è stato introdotto da Giovanni Ferri, Prorettore alla Didattica e al Diritto allo studio (Università LUMSA), che ha sottolineato come le fake news abbiano condizionato in modo importante sia le elezioni americane sia la Brexit. Ferri ha individuato, successivamente, tre questioni che hanno fatto da filo conduttore a tutti gli interventi: come scoprire le fake news e come verificarle;  come si governa l’effetto da loro prodotto e come si sanzionano. Primo relatore della giornata è stato Piero Polidoro, docente di Semiotica (Università LUMSA), il quale, nel suo intervento, si è chiesto quali siano stati i cambiamenti sociali che hanno portato alla formulazione del concetto di post verità. Tali cambiamenti possono essere individuati nella prevalenza delle emozioni sulle argomentazioni razionali, cosicché la ricerca della verità non è più fondamentale; nella crisi delle democrazie liberali, incapaci di mantenere un ordine mondiale più sicuro dopo il crollo del muro di Berlino; nella crisi di fiducia nei confronti della stampa e della scienza. Secondo Polidoro è necessario, quindi, rieducare al confronto critico sia per imparare a rapportarsi con i media digitali sia per rafforzare le nostre idee. Paolo Attivissimo, giornalista e blogger, ha illustrato gli strumenti utili a smascherare le notizie false distinguendo tra fake news e bufale (per un elenco dettagliato si rimanda a < https://bufalopedia.blogspot.com/> ultima consultazione 7 giugno 2018): le prime sono informazioni  false diffuse con l’intento di ingannare; le seconde sono notizie non veritiere divulgate in buona fede. Il giornalista, in seguito, ha indicato le motivazioni che soggiacciono alla loro capillarità: crudeltà, ascolti, profitto, propaganda, clickbait (ovvero, lancio di  una notizia dal titolo sensazionale senza garantirne la completezza ma cercando di aumentarne il numero di visualizzazioni).  Tutto ciò è amplificato dai social media ma anche da un omesso controllo da parte di chi gestisce l’ informazione. Le conseguenze si riflettono in un crollo degli investimenti nel giornalismo e in una diminuzione della lettura dei giornali. Per analizzare le fonti e verificare i fatti in modo accurato, occorre sapere che esistono sia siti creatori di notizie false sia account “antifake” proposti, per esempio, da Twitter; successivamente si possono utilizzare strumenti di indagine quali la ricerca avanzata di Google,  Google Scholar, Google Books, il motore di ricerca per immagini Tineye, Internet Archive. Attivissimo ricorda, infine, come sia necessario pretendere dal giornalismo rigore e trasparenza, coinvolgere i media di massa, ed educare al senso critico partendo dalla scuola. Michele Casalini, Amministratore Delegato di Casalini Libri, ha posto l’accento sulla correttezza dell’informazione in ambito accademico sottolineando i rischi di un uso acritico di Google quali, ad esempio, la profilazione dell’utente, l’indolenza degli utenti nella ricerca, il passaggio a una struttura dell’informazione sempre più orizzontale. Nel caso di Wikipedia, invece, si pone un problema di tipo metodologico:  essendo un’ enciclopedia libera dotata di un codice di condotta ma priva di regole fisse e di una struttura editoriale, l’informazione è controllata a posteriori e non a priori. Le biblioteche possono fare da argine a questa tendenza perché possiedono collezioni librarie che costituiscono un patrimonio culturale identificabile e gestiscono progetti coordinati e collaborativi che favoriscono la completezza della copertura disciplinare. Inoltre, attraverso la catalogazione, offrono dati strutturati che si stanno aprendo ai linked open data e che garantiscono correttezza e affidabilità dell’informazione. Infine Vittorio Ponzani, bibliotecario presso l’Istituto Superiore di Sanità e Vice Presidente dell’AIB, ha evidenziato l’importanza del ruolo dei bibliotecari nell’ambito dell’informazione sanitaria. In Italia, oltre a un basso livello di istruzione, è presente anche una scarsa alfabetizzazione sanitaria che comporta costi economici e sociali molto elevati e colpisce soprattutto le fasce sociali più deboli. Di conseguenza, molte istituzioni stanno realizzando strumenti in rete per favorire una health literacy di qualità e accessibile a tutti I cittadini. A titolo di esempio si può citare ISSalute, il portale istituzionale dell’Istituto Superiore di Sanità. Per rispondere in maniera adeguata ai bisogni dei cittadini è necessario che le biblioteche di ambito sanitario, ma non solo quelle, siano in grado di conoscere e padroneggiare le metodologie di verifica e confronto delle fonti, sappiano gestire e organizzare le informazioni attuando una mediazione tra linguaggio specialistico e quello comune oltre a possedere competenze editoriali utili per realizzare strumenti repertoriali atti alla divulgazione dei temi di interesse comune.   Carlotta Basso. carlotta.basso@libero.it    Scuola Vaticana di Biblioteconomia / AIB Veneto. Serena Musante. serena.musante@gmail.com   Scuola Vaticana di Biblioteconomia.   ","
 fake news, information literacy "
https://aibnotizie.aib.it/il-progetto-youlab-pistoia/,Innovazione digitale in biblioteca: il progetto YouLab Pistoia,,AIB Notizie,,25 Marzo 2015,,HTML,https://aibnotizie.aib.it/,,,,CC BY-SA 4.0," «Quelli che dicono che una cosa non si può fare, sono pregati di farsi da parte e non disturbare quelli che la stanno facendo» questa è l’idea che ha animato la nascita del progetto YouLab Pistoia. An American Corner, il makerspace, allestito all’interno della Biblioteca San Giorgio, grazie al contributo dell’Ambasciata degli Stati Uniti in Roma, come ha raccontato Maria Stella Rasetti all’ultimo convegno Stelline Digital Library/La biblioteca partecipata. Sommersi in un turbinio di post, tweet, immagini, app e cloud, ci siamo resi conto della pressante necessità di lavorare sulla promozione delle competenze digitali perché i cambiamenti complessi della contemporaneità sollecitano le biblioteche a ripensare percorsi, approcci, forse anche modelli di riferimento, per continuare ad affrontare i temi dell’educazione e della formazione degli utenti che ci sono tanto a cuore. Sposando quanto è scritto nel Manifesto Unesco per le biblioteche pubbliche «La biblioteca pubblica, via di accesso locale alla conoscenza, costituisce una condizione essenziale per l’apprendimento permanente, l’indipendenza nelle decisioni, lo sviluppo culturale dell’individuo e dei gruppi sociali» la San Giorgio, con il progetto YouLab Pistoia, ha scelto di farsi sempre più biblioteca “empatica”, ovvero biblioteca mobile che plasma, che rimodella, che si fa facilitatrice del processo di apprendimento andando a cercare quelle comunità che finora sono state lontane da lei. Condividere un ‘esperienza di conoscenza, questa è la chiave su cui YouLab Pistoia ha deciso di puntare, allestendo questo centro di innovazione digitale con una ricca dotazione di strumentazione audio-video e informatica. Nello specifico, l’idea che anima YouLab Pistoia è quella di puntare ad una condivisione dei saperi partendo dal basso, da chi quello strumento, quella piattaforma, quel servizio lo usa quotidianamente e ne conosce le sue peculiarità. Quando si ha a che fare con le nuove tecnologie, il primo passo da compiere è infatti quello di comprendere che “ha senso” lavorare in un regime collaborativo e condiviso, costruito attraverso la contaminazione delle competenze dei singoli. Cooperare, fare, agire fra pari per promuovere abilità che poi il singolo potrà approfondire autonomamente utilizzando le apparecchiature che lo spazio mette a disposizione. Sono queste le basi su cui gli utenti della biblioteca vivono intensamente il significato dello stare con gli altri, per dar corpo a un bene-comune, sempre più delineato insieme e sempre più insieme condiviso. La conoscenza cambia senza sosta, modella tutto e tutti con lei. Ma se non viene praticata, se non viene fatta vivere nel fare e pensare quotidiano, non sarà mai accrescimento ma solo uno svago. È con lo scambio che i comportamenti positivi si diffondono per effetto dell’esempio che ciascuno rappresenta per i propri vicini, in una sorta di contagio sociale. Dai laboratori più semplici, nei quali i giovanissimi utenti vengono invitati a testare con mano app appositamente installate, a lezioni frontali dedicate al mondo dei social network; da corsi di fotografia e video-making a conferenze con personalità importanti nel mondo della comunicazione e delle scienze, l’obiettivo principale resta sempre quello di offrire un’opportunità di mettere in comune conoscenze già consolidate, e così facendo, di generarne di nuove. In questo “spazio delle possibilità” è la motivazione che spinge ciascuno ha mettersi in gioco. Parlare della propria vita e delle proprie esperienze mette in moto infatti un nuovo percorso di conoscenza, che non è più solo del singolo ma appartiene anche agli altri. È un coro di saperi che travolge non solo i partecipanti ma anche chi, in prima persona, ci mette la faccia in qualità di mentor. Infatti quanto più quest’ultimo si troverà pressato da domande e osservazioni, tanto più troverà nello scambio informativo un’occasione nuova per mettersi alla prova. Tentare, sbagliare e con una nuova determinazione ripartire. L’utente di una biblioteca/makerspace è consapevole che per proseguire, è bello confrontarsi con l’esperienza della prova e dell’errore perché ogni relazione, se è un passaggio di comprensione profonda, di ascolto di sé e dell’altro, se è un sentire condiviso e comunicativo, è anche un comportarsi reciprocamente empatico. Cristina Bambini – Biblioteca “San Giorgio” di Pistoia – c.bambini(at)comune.pistoia.it ","
 markerspace, partecipazione "
https://aibnotizie.aib.it/igd2016-1/,International Games Day 2016: restituzioni e riflessioni (parte 1: numeri e statistiche),,AIB Notizie,,14 Febbraio 2017,,HTML,https://aibnotizie.aib.it/,,,,CC BY-SA 4.0,"  Numeri e statistiche IGD ITALIA – Questionari e RIFLESSIONI Dopo 3 anni di adesione italiana ufficiale tramite l’Associazione Italiana Biblioteche all’evento organizzato a livello internazionale International Games Day @ Your Library, al fine di introdurre qualche dato statistico che fosse di supporto nel processo di studio che il gruppo IGD Italia sta conducendo, a novembre 2016 sono stati inviati brevi questionari informativi alle biblioteche aderenti all’edizione 2016 di International Games Day @Your Library. L’analisi e lo studio del questionario è stato da noi redatto in maniera autonoma, con la finalità di fotografare  la situazione attuale (i dubbi, le problematiche, ma anche i valori positivi riscontrati) e soprattutto provare a capire in prospettiva quale può essere lo spazio per il gioco[1] nelle biblioteche. Per questo motivo siamo partiti col domandare come le biblioteche aderenti sono venute a conoscenza dell’iniziativa e attraverso quali canali, abbiamo poi aperto una doverosa parentesi sull’edizione dell’anno precedente (2015, la prima edizione coordinata da questo gruppo di lavoro) cercando di capire non solo il livello di soddisfazione, ma soprattutto l’incidenza del nostro lavoro. Una funzione di coordinamento e supporto, svolta anche attraverso la creazione di un blog all’indirizzo https://internationalgamesdayitalia.wordpress.com, che ha portato in dote anche due sponsorizzazioni con aziende editrici di giochi, che tradotte in numeri equivalgono a 194 giochi donati alle biblioteche aderenti in due anni. Abbiamo concluso infine la nostra piccola indagine chiedendo in merito all’utilizzo dei giochi in biblioteca anche al di fuori di specifiche iniziative come la giornata IGD e sulla possibilità in prospettiva di includere anche videogiochi. Purtroppo su 60 biblioteche aderenti a IGD 2016, soltanto 22 hanno inviato il questionario di risposta come richiesto, il che è di per sé un dato rilevante. Da un lato ci porta a riflettere in merito alla possibilità di essere realmente penetranti come riferimento nel mondo delle biblioteche, senza essere un gruppo di lavoro ufficiale AIB. Dall’altro ci incoraggia a proseguire nel nostro lavoro che ha comunque visto, nel nostro biennio di attività, moltiplicare le adesioni all’iniziativa. Teniamo conto che stiamo parlando di un gruppo autocostituitosi che lavora con i tempi, mezzi e risorse autonome. Biblioteche aderenti a giornata IGD    EDIZIONE BIBLIOTECHE   2014 10   2015 28   2016 60      Tornando ai dati, il campione sul quale quindi ci troviamo a lavorare è sicuramente da considerarsi ridotto, a causa di questa bassa risposta a livello di feedback (solo il 36,6% ha inviato il questionario compilato) ma non per questo privo di indicazioni rilevanti che andremo più avanti a elencare. Da un primo sguardo ai numeri correlato alle biblioteche aderenti, un dato che si manifesta in maniera palese è la loro distribuzione geografica. Con un’adesione di 50 biblioteche sulle 60 aderenti, infatti, le biblioteche di Lombardia e Veneto detengono insieme circa l’83% del totale delle adesioni a IGD 2016 e l’86% delle biblioteche che hanno risposto al questionario. In particolare, il Veneto, di cui approfondiremo più avanti il caso specifico, è l’unica regione ad avere un rapporto positivo tra biblioteche partecipanti e numero di questionari restituiti (61,5% sul totale) unendo quindi alla partecipazione anche una fattiva collaborazione. Le note positive si riscontrano comunque paragonando l’esperienza precedente. Nell’edizione 2015 infatti, le regioni coinvolte erano 4 (Emilia, Lombardia, Sardegna e Veneto) con le regioni centro meridionali, purtroppo, praticamente assenti, mentre nell’edizione 2016 siamo riusciti a coinvolgerne ben 9, allargando così le adesioni e creando una base di presupposto per la futura edizione. Il gioco interbibliotecario sulle Poesie Dorsali, sul quale torneremo nel successivo capitolo, è stato uno stimolo importante in questo senso. Biblioteche aderenti divise per regioni    REGIONE NUMERO BIBLIO ADERENTI IGD QUESTIONARI RESTITUITI   CAMPANIA 2 0   EMILIA ROMAGNA 8 1   LAZIO 1 0   LOMBARDIA 27 11   PIEMONTE 1 0   SARDEGNA 5 2   TOSCANA 2 0   TRENTINO 1 0   VENETO 13 8   TOTALE 60 22     Questionario #1 – Conoscenza dell’iniziativa Il primo blocco di domande verteva sulla conoscenza dell’iniziativa, se le biblioteche fossero alla loro prima esperienza dell’evento e attraverso quali canali sono state raggiunte da IGD Tutte le domande prevedevano un’unica risposta. Secondo il risultato espresso dal nostro campione, il 68% delle biblioteche conosceva già IGD, mentre il 59% era alla sua prima adesione. Quest’ultimo dato, semplicemente guardando a occhio il numero delle adesioni totali rispetto all’anno precedente (da 28 a 60 biblioteche ) potrebbe essere addirittura più alto tenendo anche conto che ovviamente il 32% che ha risposto di non conoscere l’iniziativa sicuramente era alla sua prima partecipazione.  La terza domanda dà un’ulteriore conferma a un trend di crescita generale dell’iniziativa basato sul gradimento riscontrato. La domanda chiedeva, infatti, come la biblioteca (il referente) fosse venuto a conoscenza di IGD. Tra le quattro possibilità offerte, ben il 59% ha scelto l’opzione Consigliato/Promosso da un collega, il 18% ha invece indicato Newsletter Aib-Cur, mentre social network e risposte “altro” mettono insieme il restante 23% Vince quindi il passaparola e il rapporto fiduciario tra i colleghi a fronte di una iniziativa che muove i suoi primi passi, ma che è riuscita, nonostante le difficoltà a farsi conoscere e apprezzare nella precedente edizione. Questionario #2 – Bilancio edizione 2015   A proposito dell’annata precedente, entriamo nello specifico per trarre un primo indicativo bilancio sul livello di soddisfazione dei partecipanti. A questa richiesta il risultato è stato un trionfante 89% tra molto soddisfacente (44%) e soddisfacente (45%) a fronte di un restante 11% di poca soddisfazione riscontrata e nessun insoddisfatto. A integrazione del dato bisogna aggiungere che il campione di risposta si è ulteriormente abbassato, dato che rispondevano solo le biblioteche partecipanti della precedente edizione e che abbinata a questa domanda c’era la possibilità di motivare il gradimento inserendo delle eventuali note positive o negative. L’unica di questo genere legata al gioco interbibliotecario (Impiccato letterario) che è stato molto gradito nella sostanza, ma che ha generato problemi nella modalità di svolgimento. Il gioco prevedeva infatti, collegamenti online tra le varie biblioteche e il gruppo IGD. Motivazioni principalmente tecniche (dovute spesso, ma non solo alla tenuta delle linee internet delle biblioteche) hanno reso molto difficile lo svolgimento del gioco che è stato così falcidiato da ritiri e defezioni e ha visto diminuire nella giornata il suo numero di partecipanti. Motivo per cui, nell’edizione 2016, il gruppo ha deciso di introdurre un nuovo gioco interbibliotecario, le poesie dorsali. Una scelta felice, ancora più gradita dalle biblioteche, di cui si può leggere l’approfondimento nel successivo articolo. Le numerose note positive che ci sono pervenute, invece, trovano ulteriore conferma quando abbiamo chiesto il livello di utilità dei giochi donati. Abbiamo diviso le risposte possibili in Utili, Fondamentali, Indifferenti e Non richiesti. Come nella domanda precedente anche qui il campione è ridotto, ma a fronte di un 22% che non ha richiesto giochi, abbiamo un restante 78% che si divide fra chi ha ritenuto i giochi in dono Utili 45,5% e un 32,5% addirittura fondamentali per la soddisfacente riuscita dell’iniziativa presso la propria biblioteca. Inoltre, molti giochi donati dai nostri sponsor sono stati, infatti, nominati, nell’ultima domanda di questa sezione che chiedeva esplicitamente Qual è stato il gioco/torneo/iniziativa ludica di maggior successo? Entrare nel merito dei singoli giochi nominandoli, ci serviva, anche al di fuori dell’aspetto statistico qui trattato, anche per capire quanto poi i singoli giochi abbiano fatto effettivamente presa sul bibliotecario. Sul “quale” di questi giochi sia stato citato maggiormente, segnaliamo Dixit di AsterionPress. Questionario #3 – Edizione 2016 L’ultimo blocco del questionario, infine, si concentrava su come ogni singola biblioteca aveva intenzione di impostare le sua attività, sul fatto di avvalersi o meno di supporti volontari esterni al personale della biblioteca, se includere i videogiochi, se dare un seguito programmatico a una giornata incentrata sui giochi, facendolo diventare magari un servizio permanente che la biblioteca offre. A tale proposito, la prima domanda era proprio Cosa vi ha convinto ad aderire a IGD 2016? Questa volta data la complessità che poteva esserci nella risposta abbiamo dato un ventaglio di 5 risposte possibili e una possibilità da 1 a 3 scelte al massimo. Il risultato è stato il seguente:    Inserire progressivamente i giochi in biblioteca come servizio 20   Proporre un’iniziativa nuova ai miei utenti 18   Avere giochi gratuitamente da tenere in biblioteca 9   Il successo della passata edizione 7   altro 0      Nella tabella sono inseriti numeri reali e non dati percentuali, ma è visibile a occhio nudo (si tenga presente che come anticipato in apertura le biblioteche che hanno risposto al questionario sono 22) che quasi tutte le biblioteche abbiano indicato come motivazione principale quella di inserire i giochi come servizio. Constatiamo, invece, dalle risposte alla domanda successiva che chiedeva se l’utilizzo dei videogiochi fosse previsto, che, se per i giochi da tavolo c’è una promozione (almeno negli intenti) per i videogames in biblioteca il semaforo è ancora giallo (se non rosso) Solo il 18% delle biblioteche, infatti, ne prevede l’utilizzo, al quale si aggiunge un 9% di speranzoso forse, il resto è un NO. Prevedendo una risposta simile, abbiamo chiesto, nella domanda successiva, una motivazione, dando, come in precedenza, 5 possibili risposte e 3 possibili scelte. Elenchiamo i risultati in questa seconda tabella: Se non prevedete l’uso dei videogiochi, qual è il motivo?      Non abbiamo la struttura/attrezzature necessarie per i videogiochi 56,52%   Siamo favorevoli ai videogiochi in biblioteca, ma per questa giornata non siamo pronti 21,73%   Crediamo servano competenze per questi media che nessuno di noi possiede 13,05%   Non siamo convinti dell’utilizzo dei videogiochi in biblioteca 8,70%   Altro 0      La prevalenza di risposte che fa riferimento alla carenza strutturale/economica meriterebbe un approfondimento che non verrà trattato in questa sede, ma che insieme alle altre risposte lascia come indicazione la necessità di una conoscenza maggiore che le biblioteche dovranno acquisire per porsi senza pregiudiziali e con la giusta dose di informazioni, davanti alla possibilità di inserire anche i videogiochi nelle biblioteche, per giornate legate a iniziative dedicate e più in generale, come introduzione di un servizio. L’ultimo punto del questionario trattava la questione volontari (in forma di singoli individui o come associazioni) che la biblioteca pensava di coinvolgere. La risposta positiva in questo senso è del 72% delle biblioteche che hanno coinvolto volontari, per lo più impiegati a gestire i giochi che la biblioteca propone e il loro svolgimento. In alcuni casi sono addirittura i volontari a proporre e spiegare i giochi agli utenti e al bibliotecario. [1]      Per gioco sono intesi sia giochi da tavolo che videogames, che apprendimento ludico attraverso l’utilizzo di nuove tecnologie  Alberto Raimondi per IGD Italia <igd.italy[AT]gmail.com> ","
 IGD2016, statistiche "
https://aibnotizie.aib.it/idg2016-2/,International Games Day 2016: restituzioni e riflessioni (parte 2: il caso Veneto),,AIB Notizie,,14 Febbraio 2017,,HTML,https://aibnotizie.aib.it/,,,,CC BY-SA 4.0,"  Il caso Veneto Tra le 60 biblioteche italiane che hanno aderito quest’anno all’International Games Day @your library, ben 13 erano del Veneto, (regione seconda solo alla Lombardia per numero di adesioni), consolidandosi una delle regioni più reattive a questo tipo di iniziative, come dimostrato anche già dalle passate edizioni: la biblioteca trevigiana di Arcade, ad esempio, è stata una delle prime biblioteche italiane ad aderire anche prima del 2014, introducendo i videogiochi ed i giochi da tavolo in biblioteca già dal 2009. Il boom di adesioni di quest’anno da parte delle biblioteche venete è stato sicuramente aiutato dalla partecipazione all’interno del gruppo di lavoro informale di IGD Italia anche di un componente padovano, che ha iniziato a promuovere l’iniziativa con semplici riunioni ed incontri tra le biblioteche della zona. Questa è un’informazione molto significativa perché fa emergere quanto l’ostacolo principale dell’introduzione dei giochi in biblioteca non è tanto legata al poco interesse, mancanza di fondi, personale o spazi bensì dalla mancanza di un’opportuna e minima formazione dei bibliotecari sul tema. Nei brevi incontri, infatti, i bibliotecari hanno avuto modo di toccare con mano l’opportunità e la fattibilità di introdurre nuovi media in biblioteca (che siano giochi da tavolo, o videogames) coinvolgendo attivamente gli utenti, nonché attirandone di nuovi senza grandi sforzi. La conferma che l’iniziativa in Veneto, (ma generalmente anche nelle altre regioni), è stata molto apprezzata la si ha dal fatto oggettivo che quasi tutte le biblioteche che hanno aderito all’International Games Day @your library hanno continuato a proporre attività ludiche in biblioteca, nelle forme più svariate: dall’introduzione di appuntamenti fissi con giochi in scatola dedicati ai bambini, a pomeriggi dove poter giocare liberamente; dalle aperture straordinarie serali, a giornate intere dedicate al gioco. Ogni biblioteca poi ha adattato i progetti in base alla propria realtà e risorse disponibili: alcune si sono attrezzate con degli scaffali e angoli dedicati ai giochi da tavolo, (dai board games moderni, agli intramontabili come gli scacchi, la dama, i Lego, ecc.), disponibili per l’utilizzo in struttura ed eventualmente anche prestabili; altre realtà invece si sono attivate per l’utilizzo anche di videogiochi, addirittura con l’ausilio di maxischermi per rendere più coinvolgenti i momenti di gioco. Altro punto importante è il forte engagement delle realtà locali nei vari progetti ludici in biblioteca: dalla nascita di nuovi gruppi di volontari che si sono creati appositamente per supportare gli eventi, al coinvolgimento di associazioni o gruppi già esistenti (es.: gruppi scout, associazioni giovanili, associazioni ludiche, ecc.), riuscendo a portare nuovi supporti e competenze che vanno ad affiancare e a supportare i bibliotecari, nonché dando un ulteriore esempio di come la biblioteca possa essere un luogo di aggregazione, socializzazione, crescita, confronto costruttivo e creativo. L’IGD per alcune biblioteche è stato inoltre un ottimo pretesto per mettersi in discussione favorendo nuove collaborazioni e progetti anche ambiziosi facendo rete tra varie istituzioni. Per citarne solo qualche esempio: in alcuni comuni, biblioteche ed istituti comprensivi scolastici, nonché le sezioni territoriali dell’Unicef, si sono messi in rete per portare i giochi all’interno delle scuole e promuovere la cultura del gioco partendo dal “diritto al gioco del bambino”, coinvolgendo prima gli insegnanti e bibliotecari in sessioni di formazione, e poi i ragazzi con sessioni di gioco in classe; altro esempio, invece, è l’inizio di progetti dove verranno coinvolti all’interno delle sessioni di gioco organizzate in biblioteca, persone con disabilità o problematiche particolare, per favorirne l’integrazione e l’inclusione.  di Daniele Brunello per IGD Italia <igd.italy[AT]gmail.com> ","
 IGD2016, Veneto "
https://aibnotizie.aib.it/idg2016-3/,International Games Day 2016: restituzioni e riflessioni (parte 3: le poesie dorsali),,AIB Notizie,,14 Febbraio 2017,,HTML,https://aibnotizie.aib.it/,,,,CC BY-SA 4.0,"  Le Poesie Dorsali C’è chi ha coinvolto i colleghi, chi ha coinvolto gli utenti più affezionati, chi ha realizzato un contest o chi si è lasciato ispirare in solitudine: stiamo parlando delle 22 poesie dorsali che sono arrivate al gruppo di lavoro IGD Italia per il concorso nazionale organizzato in occasione dell’International Games Day @Your Library. L’idea è nata sull’onda del contest internazionale proposto da American Library Association: tutte le biblioteche aderenti a IGD erano invitate a partecipare al gioco del telefono senza fili, chiamandosi al telefono da un capo all’altro del mondo per raccontarsi una notizia di gossip (gioco che abbiamo fatto sperimentare a colleghe e colleghi durante il nostro intervento a Stelline 2016). Obiettivo: “toccare con mano” la sempre maggiore diffusione dell’iniziativa e mettersi in contatto con colleghi che, da tutto il mondo, lavorano ai nostri stessi progetti per promuovere il gioco e il videogioco in biblioteca . L’italia aderisce formalmente  a IGD dal 2014 e, grazie al gruppo di lavoro che si è autocostituito nel 2015, il numero di biblioteche aderenti è notevolmente aumentato: per questo motivo si è deciso di coinvolgere tutti i bibliotecari italiani in una sfida che li facesse sentire parte di un unico progetto. L’idea delle poesie dorsali non è nuova: questo simpatico metodo di inventare poesie impilando i dorsi dei libri è venuta al graphic designer Silvano Belloni e alla giornalista Antonella Ottolina, che per anni hanno portato in giro questa idea in eventi e concorsi. Li abbiamo quindi sentiti e abbiamo avuto il permesso di condividere la loro idea all’interno delle biblioteche. I giudici che abbiamo invitato a collaborare con noi per questa iniziativa hanno accolto la proposta con grande entusiasmo: Maria Abenante, Vicepresidente AIB, Paolo Agrati, poeta e narratore, Davide ScartyDoc Passoni, musicista e poeta. Tutti i giudici ci hanno raccontato che è stato un piacere leggere le poesie pervenute, in alcuni casi si sono divertiti, in altri si sono emozionati e via dicendo. Durante il periodo del concorso abbiamo visto scatenarsi sulle bacheche Facebook sia delle biblioteche in concorso, sia di altre biblioteche non aderenti a IGD, tantissime dorsali, segno questo che il gioco aveva raccolto grande consenso e che aveva risvegliato nei bibliotecari italiani la voglia di mettersi in gioco su un tema senza dubbio a loro molto caro. Il giorno 26 novembre finalmente sono stati proclamati i vincitori: al primo posto la Biblioteca di Cornaredo (MI)  per aver composto una poesia complessa, ben strutturata con un senso logico profondo e nessun sentore che i dorsi siano stati connessi, utilizzando un numero incredibile di libri, (20!). Al secondo posto la Biblioteca di Sarezzo (BS) per aver composto una poesia che, nella sua brevità ed essenzialità, ha un’ironia geniale, stilisticamente sensata. Al terzo posto la Biblioteca di Cavriago (RE) per aver dato vita a una composizione illuminante e attualissima. Ironica e simpatica, affatto banale. Un premio speciale è stato inoltre assegnato all’unanimità alla Biblioteca “Annalisa Durante” di Napoli perché la poesia candidata mostra un forte legame con la realtà da cui proviene, che per tutti noi è un luogo eroico. La biblioteca di “frontiera” dedicata ad Annalisa Durante rappresenta un seme di speranza e di attesa in un quartiere che sale agli onori della cronaca prevalentemente per episodi negativi. Infine menzione d’onore alla Biblioteca Il Pertini di Cinisello Balsamo (MI) arrivata al quarto posto dopo una sofferta scelta da parte della giuria e che ha visto in leggero vantaggio Cavriago, classificato al terzo posto. Tutte le poesie dorsali, sia quelle vincitrici sia le altre pervenute, sono disponibili sul blog: <https://internationalgamesdayitalia.wordpress.com/2016/11/26/poesie–dorsali-2016-ecco–i–vincitori/>. L’impressione generale è che i bibliotecari si siano molto divertiti a partecipare a questo contest ludico che hanno probabilmente sentito vicino alle loro passioni letterarie, la vera sfida è adesso far passare l’idea che il gioco è non solo divertimento ma anche scambio di idee e possibilità di socializzazione e che le persone si lasciano coinvolgere quanto più l’argomento è di loro interesse: via libera quindi a giochi tematici anche molto diversi tra loro, per avere davvero una biblioteca inclusiva. Dal canto nostro, la sfida per il prossimo anno, sarà molto difficile: trovare un gioco che appassioni più delle poesie dorsali sarà il nostro impegno dei prossimi mesi!  di Debora Mapelli per IGD Italia <igd.italy@gmail.com> ","
 IGD2016, poesie dorsali "
https://aibnotizie.aib.it/international-games-day-week-month-2022-la-ripresa/,International Games Day/Week/Month 2022: la ripresa? ,,AIB Notizie,,17 Marzo 2023,,HTML,https://aibnotizie.aib.it/,,,,CC BY-SA 4.0," L’edizione 2022 di International Games Month segna il ritorno alla “normalità” dopo la parentesi pandemica. Il numero delle biblioteche iscritte a partecipare conferma e supera le 240 biblioteche che avevano aderito nel 2019 registrando l’iscrizione di 270 biblioteche (circa +12%). Decisamente soddisfacente anche il numero di biblioteche che hanno risposto al questionario conclusivo (201, il 74%). Gli aspetti positivi riguardano l’alta adesione ma sono da segnalare anche quelli negativi o quantomeno problematici: dipendenza dai giochi donati, difficoltà a far circolare l’informazione, mancanza di risorse adeguate. La ripresa della crescita delle biblioteche aderenti a livelli maggiori di quelli pre-pandemia è sicuramente un elemento positivo che dimostra come i servizi e gli eventi legati al gaming siano ormai un elemento entrato stabilmente nella progettazione complessiva del servizio bibliotecario. Il 96% delle biblioteche che hanno risposto al questionario fornisce un giudizio sostanzialmente positivo alla riuscita dell’evento e il 40,7% lo ritiene “estremamente soddisfacente”, coinvolgendo anche numeri importanti di utenti (in due casi si sono superati i 300 partecipanti). La maggior parte delle biblioteche che ha risposto al questionario ha evidenziato inoltre come quello del gaming sia ormai un servizio offerto in maniera stabile e continuativa, per quanto rimangono forti debolezze sia sull’utilizzo dei videogiochi sia dell’utilizzo del coding, anche se – in misura maggiore per il coding – legate alla mancanza di attrezzature o di competenze piuttosto che sulle perplessità a offrire eventi o servizi ad essi dedicati. Le risposte al questionario evidenziano una buona diffusione delle comunicazioni tramite i canali del gruppo di lavoro sul gaming di AIB (pagina Facebook, canale Instagram, account Twitter e blog): il 91,5% dichiara di conoscere i canali di comunicazione, il 47% non ritiene necessario alcun loro potenziamento, forse anche perché il 70,1% li consulta esclusivamente in prossimità dell’evento. Nonostante ciò è da evidenziare che 18 biblioteche dichiarano di averne sentito parlare per la prima volta e, benché il 33,3% risponda di essere venuto a conoscenza dell’evento dalla newsletter o dal sito AIB e il 36,8% dai social network gestiti direttamente dal Gruppo di lavoro per complessivi 69,8%, il singolo canale più importante è il passaparola (49,3% dichiara di esserne venuto a conoscenza perché consigliato/promosso da un collega) ma è significativo anche che l’8,5% dichiari di esserne venuto a conoscenza da giornali e riviste e il 2,5% che la richiesta di aderire sia arrivata dagli utenti: questo fa riflettere sulla capacità di penetrazione dei canali ufficiali o semi-ufficiali tra colleghe e colleghi e sottolinea la necessità di esplorare canali comunicativi “alternativi” a quelli istituzionali dell’Associazione per poter raggiungere quelle realtà che apparentemente non si informano né sui canali del gruppo di lavoro né (apparentemente) su quelli dell’AIB. Certamente è da potenziare il lavoro di relazione e di informazione con le associazioni e con gli editori ludici anche mediante la presenza a fiere ed eventi organizzati sul territorio nazionale (come PLAY a Modena e Lucca Comics & Games). Questo obiettivo si scontra tuttavia con risorse limitate messe a disposizione dall’AIB (assegnando ad ogni gruppo il medesimo budget a prescindere dai risultati ottenuti) che vengono per lo più destinate a rimborsare i costi di spedizione dei giochi donati. A proposito dei giochi che arrivano in dono dagli sponsor e del consistente lavoro necessario – di relazione con gli sponsor, di suddivisione dei giochi e relativa distribuzione – 38 biblioteche (il 19,3%) dichiarano la disponibilità a collaborare allo smistamento ed alla distribuzione dei giochi, anche se il 7,6% ritiene che dovrebbe essere AIB a garantire adeguato sostegno anche economico. 4 biblioteche (il 2%) segnalano che senza giochi in dono non parteciperanno all’iniziativa. Fatta salva l’assoluta libertà per ogni biblioteca o meno di partecipare, forse vale la pena di sottolineare come la presenza di giochi da tavolo in dono per le biblioteche sia quasi un’esclusiva mondiale dell’Italia (negli Stati Uniti ci sono sponsor “regionali” o di videogiochi distribuiti tramite codici da “redimere”) nata grazie ad una brillante iniziativa di Debora Mapelli che progressivamente ha coinvolto un numero significativo di sponsor a fronte dell’impegno richiesto. Impegno che non sempre è stato compreso dagli stessi sponsor, come ad esempio Red Glove che si è ritirato dopo che il gruppo di lavoro ha manifestato l’impossibilità (per quantità di tempo, di lavoro e di risorse economiche non rimborsate se non in minima parte) di ottemperare alla richiesta di inviare un loro gioco a tutte le biblioteche che si sarebbero iscritte. Altri editori non si sono mostrati particolarmente attenti o interessati all’iniziativa ed uno dei maggiori operanti in ambito nazionale, Giochi Uniti, aveva proposto di collaborare mettendo a disposizione buoni sconto da utilizzare nei negozi convenzionati per acquistare i giochi da esso pubblicati. Questa proposta – che poi non ha avuto corso – avrebbe avvantaggiato il lavoro del gruppo, ma ovviamente sarebbe stata quasi del tutto inutile per quelle biblioteche che realizzano l’iniziativa esclusivamente con i giochi in dono. Da sottolineare che la presenza di biblioteche che ritengono i giochi in dono importanti o addirittura indispensabili per la partecipazione all’evento va in direzione opposta rispetto alla concezione biblioteconomicamente corretta dello sviluppo delle collezioni. D’altra parte l’importanza dei giochi in dono è testimoniata dal fatto che il modulo per la richiesta dei giochi in dono quest’anno in una sola ora ha raccolto sufficienti richieste per esaurire il quantitativo di giochi messi a disposizione dagli sponsor. Probabilmente il sistema utilizzato (quello del “click-day”) è stato ingenuo e ottimistico da parte del gruppo e per il futuro occorrerà escogitare modalità che possano responsabilizzare le biblioteche destinatarie dei giochi in dono, magari realizzando sorta di “bandi” sulla progettualità ludica.  Francesco Mazzetta Francesco.mazzetta@gmail.com ","
 Gaming in biblioteca "
https://aibnotizie.aib.it/international-games-month-2023/,International Games Month 2023,,AIB Notizie,,14 Marzo 2024,,HTML,https://aibnotizie.aib.it/,,,,CC BY-SA 4.0," L’edizione dell’International Games Month 2023 (IGM) è stata segnata da un notevole aumento delle biblioteche aderenti, dalle 270 del 2022 alle 321 del 2023 (+ 13% c.a.). Diverse note positive hanno riguardato l’edizione di quest’anno: la stesura di progetti ludici e la partecipazione di biblioteche e bibliotecari al divertente gioco social ideato da Beniamino Sidoti #unapoltronaperdewey, per la vittoria dei quali sono stati assegnati i giochi messi a disposizione dai nostri sponsor che ci teniamo a ringraziare sentitamente. Ulteriore nota di colore positivo è l’aumento nel fare rete territoriale dalle biblioteche coinvolte dai progetti. Uno dei parametri di valutazione era proprio la capacità di coinvolgere altre realtà istituzionali e non del territorio per aumentare l’impatto dell’evento e la sua riuscita. Da segnalare sicuramente è l’aumento della sinergia tra biblioteche e associazioni ludiche territoriali. Purtroppo si continuano a riscontrare i soliti annosi problemi legati all’iniziativa e al settore del gioco in biblioteca: mancanza di fondi e risorse sia umane che ludiche, mancanza di formazione specifica per i bibliotecari e scarsa conoscenza del mondo ludico Italiano. Tra le 321 biblioteche provenienti da 18 regioni diverse che hanno aderito all’ IGM 2023, la Lombardia è in testa e da segnalare l’importante presenza di Emilia-Romagna, Piemonte, Toscana e Veneto, ma si vede un importante apporto anche dal sud Italia e dalle Isole, sicuramente capeggiate da Puglia e Sardegna. Per i progetti ludici presentati, ben 53, si è stati molto soddisfatti ed è stato molto difficile scegliere i vincitori, vista la qualità generale. Si è quindi scelto di dare cinque parametri di valutazione – continuità del progetto; partner coinvolti; innovazione; coinvolgimento delle diverse fasce di pubblico; chiarezza – al quale ognuno dei sei giudici del gruppo AIB Gaming doveva dare un voto da 0 a 5. I due aspetti in cui le biblioteche si sono più contraddistinte sono la continuità dei progetti e la diversità del pubblico coinvolto. I nostri bibliotecari vogliono giustamente che i loro progetti e il Gaming in Biblioteca non siano racchiusi dalla sola, per quanto importante, cornice dell’ International Games Month e vogliono cercare, nella piena natura dello spirito del gioco, di coinvolgere le persone di ogni età. Per quanto si sia registrato invece un buon aumento della sinergia con il territorio, su questo aspetto c’è ancora molto da fare, in quanto è risultato l’aspetto meno votato. Inizialmente si era deciso di premiare solo le prime dieci biblioteche ma, dati gli ottimi risultati di molte delle partecipanti (fin verso la trentesima posizione i punteggi erano davvero vicini), si è deciso di estendere i premi fino alla sedicesima biblioteca. Qui di seguito il  podio con i link alle relazioni finali:  Biblioteca civica Villa Valle, Valdagno (VI) (https://internationalgamesdayitalia.wordpress.com/2024/03/08/igm2023-valdagno-biblioteca-civica-villa-valle/) Biblioteca civica “G. Arpino”, Nichelino (TO) (https://internationalgamesdayitalia.wordpress.com/2024/03/08/igm2023-nichelino-biblioteca-civica-g-arpino/) Biblioteca comunale “Tommaso Cannizzaro”, Messina (https://internationalgamesdayitalia.wordpress.com/2024/03/03/igm2024-messina-biblioteca-tommaso-cannizzaro/) Biblioteca Civica, Brugherio (MB) (https://internationalgamesdayitalia.wordpress.com/2024/03/08/igm2023-brugherio/) Bibliomediateca comunale, Popoli Terme (PE) (https://internationalgamesdayitalia.wordpress.com/2024/03/05/igm2023-popoli-terme-bibliomediateca-comunale/) Biblioteca, Torri di Quartesolo (VI) (https://internationalgamesdayitalia.wordpress.com/2024/03/04/igm2023-torri-di-quartesolo/) Biblioteca Agorà, Lucca (https://internationalgamesdayitalia.wordpress.com/2024/03/03/igm2023-lucca-biblioteca-agora/) Biblioteca Trisi, Lugo (RA) (https://internationalgamesdayitalia.wordpress.com/2024/03/03/igm2023-lugo-biblioteca-trisi/) Biblioteca Internazionale per Ragazzi De Amicis, Genova (https://internationalgamesdayitalia.wordpress.com/2024/03/03/igm2023-genova-biblioteca-internazionale-per-ragazzi-de-amicis/) Biblioteca, Grignasco (NO) (https://internationalgamesdayitalia.wordpress.com/2024/03/03/igm2023-grignasco/) Biblioteca comunale, Misano Adriatico (RN) (https://internationalgamesdayitalia.wordpress.com/2024/03/08/igm2023-misano-adriatico/) Biblioteca Crocetta, Modena Biblioteca, Pandino (CR) (https://internationalgamesdayitalia.wordpress.com/2024/03/08/igm2023-pandino/) Bibliotech ISII Marconi, Piacenza Bibliospecial Istituto Comprensivo, San Daniele del Friuli (UD) (https://internationalgamesdayitalia.wordpress.com/2024/03/03/igm2023-san-daniele-del-friuli-biblioteca-scolastica-dellistituto-comprensivo/) Biblioteca comunale, Isili (SU)  Ma veniamo al gioco #unapoltronaperdewey, ideato da Beniamino SIdoti, giornalista, scrittore e autore di giochi, nonché uno dei fondatori del Lucca Comics and Games. Nella settimana finale dell’International Games Month le biblioteche, i bibliotecari, gli utenti e chiunque volesse anche solo cimentarsi nel gioco dovevano rispondere nei commenti della pagina Facebook a dei giochi di parole a tema bibliotecario. C’è chi ha dovuto modificare in modo divertente titoli o autori di libri, storpiare Dewey e molto altro. Al termine della settimana una giuria d’eccezione, composta Andrea Angiolino (giornalista, scrittore di genere e sul gioco), Mirella Vicini (vicepresidente della Giuria del Gioco di Ruolo dell’Anno, fondatrice e responsabile della ludoteca di Lucca Comics and Games, membro del direttivo di Federludo) e dalla giuria popolare ha assegnato i giochi in palio a tre biblioteche vincitrici (qui il video della premiazione: https://www.youtube.com/watch?v=jFeGvW1PB8o): Premio di vastità: Biblioteca “Giovanni Santini”, Pavullo nel Frignano (MO) Premio di qualità: Biblioteca comunale di Amelia (TR) Premio popolare: Biblioteca civica “Umberto Pozzoli”, Lecco Da segnalare l’altissima partecipazione di biblioteche, bibliotecari e anche di tantissimi utenti (i commenti al gioco sono stati circa un migliaio) da quasi tutte le regioni italiane, sono state infatti premiate le biblioteche di tre regioni diverse. Come per gli anni scorsi è stato proposto un questionario a cui hanno risposto 160 biblioteche i cui risultati sono pubblicati al seguente indirizzo: https://internationalgamesdayitalia.wordpress.com/2024/03/08/igm2023-i-risultati-del-questionario/. I risultati ottenuti sono sostanzialmente in linea con quelli degli scorsi anni con una percentuale di gradimento di oltre il 79% (che somma le valutazioni 4 e 5 su una scala da 0 a 5). Interessante la risposta ad una nuova domanda relativa al gradimento delle varie modalità di distribuzione dei giochi messi a disposizione degli sponsor utilizzati nel tempo che vede il 55,6% preferire la distribuzione dei giochi alle biblioteche che non li hanno mai ricevuti in precedenza, il 26,9% la distribuzione conseguente alla valutazione di progetti e il 12,5% mediante la modalità del “click day”. Sicuramente un’edizione entusiasmante che ci ha permesso di ampliare notevolmente biblioteche, bibliotecari e mondo ludico coinvolti. Rinnoviamo l’appello a tutti i soggetti interessati, in primis tutte le biblioteche presenti sul territorio nazionale, a tenersi pronti e ad aderire all’edizione dell’International Games Month 2024 che riserverà altrettante novità e divertimento. Giulio Raimondi  ","
 Gaming in biblioteca "
https://aibnotizie.aib.it/international-games-week-2020-i-risultati-del-questionario/,International Games Week 2020: i risultati del questionario,,AIB Notizie,,21 Aprile 2021,,HTML,https://aibnotizie.aib.it/,,,,CC BY-SA 4.0," Il 2020 è stato un anno difficile per tutte le attività realizzate dalle biblioteche e, come è facile immaginare, le proposte di gaming, pur in costante ed esponenziale crescita fin dalla prima adesione nazionale ad International Games Day/Week nel 2014, hanno subito un clamoroso rallentamento. Rispetto alle 240 biblioteche iscritte nell’edizione 2019, nel 2020 il numero si è ridotto a 60. Questo calo drastico ovviamente non è una caratteristica solo italiana: come testimonia George Bergstrom, bibliotecario della Indiana State Library e nuovo coordinatore internazionale di IGW, la riduzione massiccia di iniziative di gaming è un dato generalizzato a livello mondiale. Proprio per questo è forse oggi ancor più necessario rispetto al passato riuscire ad analizzare le risposte all’abituale questionario, tanto più in assenza negli ultimi anni della pubblicazione di dati non solo numerici. Il questionario, pubblicato a fine gennaio e lasciato a disposizione di bibliotecarie e bibliotecari italiani fino a fine marzo, ha raccolto 47 risposte. Il dettaglio dei risultati può essere consultato sul blog di IGD Italia: https://internationalgamesdayitalia.wordpress.com/2021/04/09/risultati-questionario-igw-2020/ I problemi individuati dalle risposte pare possano essere ricondotti a tre ambiti:  mancanza di risorse (soprattutto umane) mancanza di competenze mancanza di motivazioni.  In particolare il terzo ambito – assolutamente comprensibile mentre immersi in una situazione di emergenza sanitaria di livello mondiale – riguarda non solo bibliotecarie e bibliotecari, ma anche gli utenti. Al secondo ambito rispondono diversi suggerimenti con proposte di suggerimenti e di formazione a cui in effetti hanno cercato di rispondere, sia pure in forma minima e sperimentale, le videointerviste pubblicate dal Gruppo di lavoro sul gaming durante IGW2020 (videointerviste ancora disponibili e descritte e linkate nell’apposito post sul blog International Games Day Italia: https://bit.ly/3rLHCvP) che per l’80% di coloro tra quelli che hanno risposto al questionario che sono riusciti a vederli sono stati giudicati molto o assolutamente interessanti mentre  solo il 4% ha espresso il giudizio  di scarso interesse. Non diversamente che per il passato la parola chiave si dimostra essere “formazione”.Una formazione non però anodina, ma che sia condivisione di esperienze e di passione. Se infatti solo il 38% dei rispondenti intende cercare di proporre attività a distanza nell’impossibilità di realizzare iniziative in presenza, le difficoltà dichiarate sono relative a: “poca voglia di giocare online”, “al momento non siamo in grado di proporre e gestire in autonomia eventi di gioco online, in quanto abbiamo necessità di formarci”, “ipotesi di farlo a distanza, ma serve tempo, preparazione e non è sempre scontato che tutti abbiamo un pc/tablet/smartphone e una buona connessione”, “la comunità di volontari, appassionati e associazioni del territorio che abitualmente hanno fortemente supportato gli eventi legati al gaming nella nostra biblioteca, interpellati sull’eventualità, non hanno mostrato particolare entusiasmo nei confronti dell’iniziativa, suggerendo di rinviare a tempi migliori”, “non ci sentiamo pronte per gestire una sessione di gioco a distanza”. Le biblioteche che sono invece comunque riuscite a realizzare iniziative hanno organizzato  prestito fisico dei giochi, laboratori online  legati al coding,  attività di gaming a distanza,  giochi di ruolo utilizzando piattaforme come Zoom. Se da un lato è assolutamente evidente la difficoltà di tradurre online le iniziative di gaming della biblioteca, tanto più se scarsamente supportati dalla rete di appassionati altrettanto se non più demotivati dei bibliotecari, è altrettanto importante rimarcare il senso di appartenenza e di supporto alla propria comunità che hanno offerto le biblioteche che sono riuscite a dimostrare la loro presenza anche in questo ambito. Proprio in tale consapevolezza il comitato organizzatore internazionale ha già aperto le iscrizione per l’edizione 2021 (https://games.ala.org/international-games-week/) mettendo a disposizione tutta una serie di tutorial e risorse sia per il gaming on line, sia per giochi “print-and-play”. Il Gruppo di lavoro sul gaming di AIB entro l’estate metterà a disposizione per le biblioteche italiane la traduzione di quanto disponibile anche per il nostro paese e le nostre possibilità. Per l’edizione 2021 è stata nominalmente fissata la settimana che va dal 7 al 13 novembre, ma il comitato organizzatore, in considerazione del periodo emergenziale, ha dichiarato che tutto il mese di novembre è da considerarsi valido per le iniziative. Francesco Mazzetta, Coordinatore del Gruppo di lavoro Gaming in biblioteca-IGD Italia http://ossessionicontaminazioni.blogspot.it/ (biblioteche, lavoro) http://ossessionicontaminazioni.wordpress.com/ (videogiochi, musica) ","
 Gaming in biblioteca "
https://aibnotizie.aib.it/international-games-week-2021-i-risultati-del-questionario/,International Games Week 2021: i risultati del questionario,,AIB Notizie,,7 Marzo 2022,,HTML,https://aibnotizie.aib.it/,,,,CC BY-SA 4.0,"  Sono 115 le risposte arrivate per il questionario proposto dal Gruppo di lavoro gaming in biblioteca – IGD Italia dell’AIB relativo alla partecipazione all’International Games Week @ your library (esteso a tutto il mese di novembre per facilitare, per quanto possibile, l’organizzazione degli eventi ludici in situazione di emergenza sanitaria, un’ estensione che in seguito si è comunque deciso di mantenere anche per le edizioni venture) svoltasi a novembre 2021 al quale avevano aderito 175 biblioteche. I grafici del questionario sono disponibili sul blog: https://internationalgamesdayitalia.wordpress.com/2022/02/27/international-games-week-2021-i-risultati/. I risultati, come l’iniziativa in oggetto, spaziano su tutta la penisola con una concentrazione maggiore nelle regioni del Nord e del Centro Italia. Anche se la quasi totalità delle biblioteche aderenti conosceva già l’iniziativa, maggiormente tramite la newsletter AIB-CUR e il sito web dell’AIB (41,6%), ma anche grazie al passaparola di colleghi (38%), un dato di rilievo è rappresentato dal fatto che per il 36,8% del totale si è trattato della prima partecipazione! Un trend in crescita, dunque, che conferma il successo e il gradimento di un evento che dal 2014 ha visto crescere il numero delle biblioteche aderenti, con una leggera flessione rispetto all’edizione del 2019, ma che a fronte della situazione pandemica non può che essere considerata molto positiva. In particolare nell’edizione 2021 l’adesione viene motivata dalla volontà di inserire progressivamente i giochi in biblioteca come parte integrante del servizio (59,1%) e di proporre un’iniziativa nuova ai propri utenti (54,8%). Sono state peraltro poche le situazioni (circa 8%) in cui  l’evento non è stato svolto oppure non ha avuto il successo sperato, mentre più del 90% dei partecipanti valuta la riuscita della giornata da “soddisfacente” ad “estremamente soddisfacente”. Scendendo nel dettaglio  i numeri degli utenti coinvolti variano molto da biblioteca a biblioteca, arrivando comunque a raggiungere anche le 450 presenze per tutto il periodo considerato, con un’ampia maggioranza nella fascia di utenti fino ai 10 anni (48,2%). E proporre iniziative analoghe con cadenze regolari (settimanali o mensili) è un cosa che è già stata messa in agenda dal 57% degli intervistati, mentre il 38,5% dichiara che i giochi sono già un servizio attivo in biblioteca. Volete sapere tra i giochi proposti quelli che sono stati maggiormente apprezzati? Dixit è stato quello più gettonato, ma anche Passa la bomba, Fantablitz e Dobble. Si è trattato quindi prevalentemente di giochi da tavolo nelle loro molteplici sfaccettature (giochi di ruolo, di azione, di memory), mentre l’utilizzo dei videogiochi è risultato molto basso (solo il 7,9% li ha proposti), a causa principalmente della mancanza di strutture e attrezzature (79,2%) o di competenze necessarie (19,8%). Lo stesso dicasi per la proposta di laboratori di coding e altre applicazioni che ha avuto soltanto un riscontro del 5,3%. Gli eventi online (giochi di ruolo, party game e tornei), infine, hanno ceduto nettamente il posto alle iniziative in presenza, forse per l’estremo bisogno di volersi incontrare nuovamente “dal vivo”, e il supporto da parte di associazioni e volontari locali nell’organizzazione della attività proposte è stato del 63,2%: il rimanente 36,8% ha attuato il “DIY” (do-it-yourself), un must della biblioteconomia applicata, soprattutto nelle biblioteche di pubblica lettura più piccole. Nel questionario proposto è inoltre stato anche richiesto un parere riguardo all’invio dei giochi/omaggi da parte degli sponsor e soprattutto in che modo si potrebbe collaborare con il gruppo AIB IGD per continuare a garantire la riuscita dell’iniziativa. Il 97,4% pensa di aderire all’iniziativa il prossimo anno anche in mancanza dell’invio di giochi e omaggi; invece per le azioni propedeutiche all’organizzazione dell’evento, il 55,4% collaborerebbe, ma non riesce a garantire al momento la propria disponibilità, il 19,6% aiuterebbe volentieri a smistare e distribuire i giochi in dono, il 12,5% non può permetterselo; l’11,6% fa notare il fatto che essendo parte di un’associazione nazionale si dovrebbe ricevere un aiuto, anche economico, in tal senso. La questione rimane quindi aperta e chiunque abbia voglia di inviare ulteriori commenti ed osservazioni può farlo utilizzando i canali di informazione del gruppo IGD Italia (blog, facebook e instagram) che, come emerge nelle domande finali del questionario, sono conosciuti per l’81,7%, ma consultati prevalentemente in prossimità dell’evento delle giornate dell’International Games Day/Week/Month: potenziare dunque la comunicazione online per nuove opportunità di confronto sarà negli impegni del gruppo IGD. In conclusione, ringraziando tutte le biblioteche partecipanti, non resta che augurare: let’s PLAY, vi aspettiamo alla fiera di Modena allo stand AIB dal 20 al 22 maggio 2022! Claudia Dalla Zotta – Biblioteca comunale di Castel Ivano ","
 Gaming in biblioteca "
https://aibnotizie.aib.it/istella/,ISTELLA,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Dal 19 marzo scorso è on line Istella, il nuovo motore di ricerca per il web in lingua italiana sviluppato da Tiscali e presentato lo stesso giorno a Roma da Renato Soru, presidente del colosso tecnologico. In questa occasione Soru ha delineato con chiarezza gli obiettivi che Istella si pone e soprattutto ciò che la contraddistingue dagli altri, imperanti, motori di ricerca (Google fra tutti). Infatti, i principi su cui essa si basa, di “ricerca, condivisione e partecipazione”, le esigenze a cui vuole rispondere, le opportunità che intende creare si discostano (pur anche sovrapponendosi) da quelli che sono i fondamenti di Google. Perché innanzitutto l’utente diventa l’attore principale, il depositario di un sapere comune che deve essere conservato, condiviso e valorizzato. In questo senso Istella si alimenta degli archivi di ognuno di noi, oltre che (altro elemento innovativo rispetto a Google) degli archivi storici della Nazione, contribuendo al potenziamento dell’identità culturale italiana. Una grande digital library dunque, poiché oltre a scandagliare il web pubblico, Istella indicizza e indirizza a contenuti rimasti finora nascosti (il cosiddetto hidden web): archivi storici, archivi editoriali, enciclopedie varie, collezioni e molto altro. Può definirsi insomma un grande contenitore in fieri, che cresce nel dialogo con l’utente e che si avvale di contenuti tutti italiani non indicizzati da Google, sostanzialmente conservati in seno alle grandi istituzioni culturali italiane e evidentemente poco fruibili. Così facendo Istella garantisce: una migliore qualità della ricerca (ciò che tiene a ribadire il suo creatore è che sottende a questo progetto «un lavoro di valutazione degli algoritmi in cui la popolarità [dei risultati] è importante, ma la qualità lo è in misura ancora maggiore»); un contributo alla diffusione della conoscenza; l’opportunità per gli editori di valorizzare il proprio patrimonio di contenuti. Sui contenuti ci sono importanti contributi originali forniti da alcuni tra i partner principali del progetto: l’Istituto Treccani, l’Agenzia di stampa LaPresse, l’Istituto Centrale per gli Archivi (con il portale SAN), l’Istituto Centrale per il Catalogo Unico delle biblioteche italiane (con il portale Cultura Italia) e l’Istituto Centrale per i Beni Sonori e Audiovisivi (http://www.icbsa.it/) del Ministero dei Beni Culturali, la Guida Monaci e Blom CGR-Compagnia Generale Riprese Aeree, azienda leader in Italia nel settore del telerilevamento. I partner tecnici sono il CNR, l’Università di Pisa, l’Internet Memory Foundation e Dell. Per quanto riguarda in particolare l’accordo tra l’ICCU e Tiscali, esso prevede la cattura dei metadati per rendere ricercabile su Istella le risorse di CulturaItalia (in questa fase limitatamente all’Indice dei metadati escludendo quindi l’OPAC); tra le risorse compaiono i record di MuseiD-Italia (http://www.culturaitalia.it/ opencms/museid/index_museid.jsp?language=it), progetto integrato al portale Cultura Italia finalizzato alla realizzazione di un’anagrafe dei musei italiani e alla creazione di una teca digitale del patrimonio museale, ambientale, architettonico ed etno-antropologico italiano. Interessante è inoltre il servizio offerto da Istella relativo alla visualizzazione delle mappe (http://mappe.istella.it/):  servizio che, come spiega Soru, non si limita solo alla geolocalizzazione, ma permette anche di “scoprire ed esplorare il contesto dei luoghi”, effettuando dei raffronti per “comprendere il cambiamento delle nostre città nel corso del tempo”. Si può quindi fare un viaggio indietro nel tempo e osservare come sia cambiato negli anni il territorio italiano. Istella è anche una grande impresa digitale italiana, una sfida tecnologica con un antefatto antico, legato all’esperienza di Arianna e di Janas, a cui non è estraneo l’elemento commerciale, la volontà del guadagno economico e della creazione di nuovi posti di lavoro. Notevole è l’investimento in ricerca, sviluppo e innovazione, come giustamente è stato sottolineato in occasione della giornata di presentazione, pari a quello previsto dal Programma europeo di nuova generazione Horizon 2020 (Programma Quadro dell’Unione Europea per la ricerca e l’innovazione). Istella nasce come una sfida, un atto di coraggio che vuole trasformarsi in opportunità, nell’esperienza e nella speranza di un accesso più inclusivo, più generalizzato alla cultura. Il valore aggiunto della qualità dei risultati viene affiancato da altre due caratteristiche: Istella non traccia e non cataloga, a differenza di Google. Ciò significa che i risultati proposti sono oggettivi, obiettivi e uguali per tutti, non il frutto di un’interpretazione legata ai comportamenti in rete. Gli utenti ritrovano la propria complessità, tutti riacquiscono il diritto a ricevere le stesse risposte dal sistema. Per di più, gli utenti interagiscono con quest’ultimo, ne condividono e integrano i contenuti, partecipano della cultura comune e della memoria collettiva, perché “ogni vita è un’enciclopedia”, come afferma Italo Calvino. Antropologia e storia si intersecano per la costruzione e la valorizzazione dell’identità nazionale. Resta da chiedersi: come si sposa la condivisione, la messa in piazza arbitraria di contenuti personali, con la tutela del diritto d’autore? Anche a questo Soru dà una pronta risposta: «Non c’è un controllo preventivo sui contenuti degli utenti, ma verrà data la massima attenzione alle segnalazioni sulle violazioni di copyright o di altre norme». Istella, “la magnifica ossessione” di Soru, risulta globale ma quanto mai ancorata alle proprie radici. Radici rivelate dal nome stesso del progetto (“stella” in lingua sarda) e ancorate nella terra d’origine del suo creatore, per volgersi poi ad abbracciare l’intera scena mondiale. roberta.lasio@beniculturali.it ","
 Motori di ricerca "
https://aibnotizie.aib.it/italian-games-day-2018-1-3-biblioteche-in-gioco-a-cavriago/,Italian Games Day 2018 #1/3: Biblioteche in gioco a Cavriago,,AIB Notizie,,19 Marzo 2019,,HTML,https://aibnotizie.aib.it/,,,,CC BY-SA 4.0,"   “AIB Notizie” ospita volentieri i contributi del gruppo di lavoro AIB “Gaming in biblioteca” che sta portando avanti la diffusione e la pratica di questo tema nelle biblioteche italiane. E’ stata creata una rubrica dedicata che si inaugura con il contributo di  Alfonso Noviello e Giulia Gasparini sulla giornata dell’8 ottobre scorso a Cavriago  cui seguiranno altri articoli. Analogamente, su proposta dei lettori o su iniziativa della redazione, altre rubriche specifiche potranno essere definite nel prossimo futuro. Qualche mese fa, l’8 ottobre 2018, quasi cento bibliotecari, giunti da tutte le parti d’Italia, hanno partecipato alla giornata nazionale di formazione “Biblioteche in gioco” dedicata al gioco in biblioteca. L’incontro si è svolto presso il Multiplo di Cavriago, in provincia di Reggio Emilia, organizzato dal gruppo nazionale AIB  Gaming in biblioteca con il patrocinio della sezione Emilia Romagna. Un appuntamento straordinario sotto tanti punti di vista, un’occasione di studio e riflessione, di scambio di buone pratiche, di incontro con ideatori e produttori di giochi. Una giornata di formazione quasi “impensabile” una decina di anni addietro, quando l’idea che nelle biblioteche italiane si potesse giocare era ancora e soltanto un argomento di studio, tutt’ al più oggetto di dibattito in convegni o nelle liste di discussione tra bibliotecari. Un’ idea degli “stravaganti” bibliotecari americani e della loro associazione, l’ALA, che da anni promuove  il gaming in the libraries e la  giornata internazionale del gioco in biblioteca, the International Games Day @your library, diventata negli ultimi anni International Games Week. In Italia si è passati  dalla teoria alla pratica negli ultimi tempi grazie  al lavoro prezioso di un piccolo gruppo di bibliotecari (Francesco Mazzetta, Daniela Brunello, Alberto Raimondi e Debora Mapelli) costituitisi in IGD Italia e alla campagna di adesione alla giornata internazionale del gioco sostenuta e promossa dall’AIB (con la costituzione di un gruppo di lavoro nazionale “Gaming in biblioteca”) nonché al sostegno, in qualità di sponsor, di importanti editori di giochi che hanno donato alle biblioteche partecipanti decine di giochi da tavolo. In poco tempo nelle biblioteche italiane si sono messe in moto esperienze nuove legate al gioco che ha prodotto un crescente successo di partecipazione all’evento annuale dell’IGD e la realizzazione di incontri e appuntamenti periodici durante tutti i mesi dell’anno. Tutto ciò ha fatto pensare al gruppo AIB “Gaming in biblioteca” che fosse giunto il momento di un incontro nazionale e l’ incontro  dell’ 8 ottobre ha messo a disposizione  momenti di dibattito e momenti pratici, per sperimentare la conoscenza dei giochi da tavolo e dei videogiochi. Una  prima parte della mattinata è stata dedicata al gioco da tavolo in biblioteca. Alberto Raimondi e Francesco Mazzetta hanno presentato e dialogato con Simona Oliviero (Asmodee Italia), Emanuele Pessi (Creativamente), Barbara Rol (daVinci Giochi), Francesca Archinto e Paola Avella (Babalibri) e Erickson. Asmodee, Creativamente e da Vinci hanno illustrato il percorso ideativo e progettuale, ma anche offerto consigli pratici su quanto sia importante giocare e offrire il gioco a tutte le persone e a tutte le età. Per ognuno di loro la collaborazione con il mondo delle biblioteche è una avventura nuova, allo stesso tempo è una sfida perchè giocare è anche una cosa “seria” e i giochi da tavolo meritano di stare in un posto bello e accogliente come le biblioteche. Erikson e Babalibri hanno affermato che il dialogo con le biblioteche è facilitato grazie alla reputazione conquistata negli anni e alla qualità dei loro libri. Dal loro punto di vista  l’innovazione sta nel produrre giochi e anche nel convincere i librai che libri e giochi possono essere presentati e proposti insieme. Non è stato facile riassumere un confronto così ricco e articolato, Alberto Raimondi e Francesco Mazzetta ci sono riusciti mettendo in evidenza l’importanza di come si possano creare connessioni tra giochi, videogiochi e materiali librari. A seguire, in uno spazio su “Giochi, app e videogiochi in biblioteca tra didattica, apprendimento e intrattenimento”, Cristina Bambini e Debora Mapelli hanno introdotto le esperienze, i progetti e le collaborazioni di autori ed editori con scuole e biblioteche, in una tavola rotonda con Giulia Olivares (illustratrice indipendente ed autrice di app-book), Michele Di Paola (educatore, esperto di tematiche legate al mondo del videogioco), Francesco Toniolo (esperto di new media, videogiochi e forme espressive).  Questa parte è stata dedicata alla scoperta del digitale e ha cercato di offrire  risposte e riflessioni e superare le diffidenze verso la presenza del digitale, sotto forma di app o di videogiochi, nelle biblioteche. Michele di Paola ha sottolineato come la narrazione sia sempre stata “crossmediale” e di come oggi la cultura, quando la cultura è sempre più convergente, la narrazione si avvale di tutti gli strumenti possibili: dal cinema al fumetto, dal libro ai videogiochi. Senza sottovalutare il fatto che i giocatori accaniti oggi hanno tra i 32 e i 40 anni, perciò il gioco non è un’esperienza per i soli ragazzi. Francesco Toniolo ha evidenziato come il gioco digitale offra occasioni di scoprire “interazioni” narrative e interazioni tra le persone di diverse fasce di età. Istituzioni culturali come alcuni musei stanno già realizzando videogiochi, v’è dunque uno spazio anche per le biblioteche. Infine Giulia Olivares ha parlato dei laboratori svolti con i bambini, di come riescono a scoprire le similitudini tra libri, illustrazioni e le app. Ad integrare i dibattiti nelle  sale del Multiplo, sono stati allestiti veri e propri tavoli di gioco, dove  bibliotecarie e bibliotecari hanno potuto parlare direttamente con ciascun editore, provare in diretta e sperimentare di persona cosa vuol dire giocare. Al termine di un evento così ricco di spunti e di riflessioni, i partecipanti hanno potuto valutare le diverse proposte di lavoro, così da poter essere in grado di dare nuove risposte ai propri cittadini e utenti e offrire materiali aggiornati, al passo con le aspettative culturali attuali. Dalla giornata non si possono trarre delle conclusioni, anzi si può affermare che sia stata fatta una nuova tappa di un percorso che vede le biblioteche in cambiamento. Si può pensare che i bibliotecari e le biblioteche siano in gioco anche rispetto al loro futuro. Quali sono le nuove strade da percorrere per continuare ad essere una porta di accesso al mondo?  Quale può essere il loro contributo alla partecipazione democratica e all’alfabetizzazione mediale in un’era di crescente disparità, fake news e manipolazione digitale? Cosa possono fare le biblioteche per conquistare anche le fasce di popolazione svantaggiate dal punto di vista educativo? E quale ruolo svolgeranno in futuro i bibliotecari? Una prima, parziale, risposta a tutte queste domande può venire proprio dal gioco, dalla sua capacità di aggregazione, dal fatto che permette di giocare tra diversi, per età e provenienza: nelle biblioteche in gioco si possono trovare anche nuove opportunità di coesione sociale per un futuro ben diverso. Alfonso Noviello Giulia Gasparini Gruppo di lavoro gaming in biblioteca – IGD Italia <ggam@aib.it>     ","
 Gaming in biblioteca, IGD "
https://aibnotizie.aib.it/italian-games-day-2018-2-3-una-biblioteca-universitaria-allinternational-games-week-your-library/,Italian Games Day 2018 #2/3: Una biblioteca universitaria all’International Games Week @ your library,,AIB Notizie,,26 Marzo 2019,,HTML,https://aibnotizie.aib.it/,,,,CC BY-SA 4.0,"  L’idea che una biblioteca universitaria o meglio le biblioteche del Polo di Scienze della Natura dell’Università di Torino partecipassero all’IGD2018 è nata in un caldo pomeriggio di luglio a seguito del post di Francesco Mazzetta su AIB-CUR. Il Polo di Scienze racchiude molte discipline scientifiche quali scienze naturali, matematica, fisica, informatica e psicologia, e ci è sembrato che potesse proporre una chiave di lettura particolare e sdoganare la ricerca universitaria in un contesto inusuale e diverso dal solito. L’adesione all’iniziativa International Games Day @ your library. IGD  è parsa subito interessante anche per il Dirigente della Direzione Ricerca e Terza missione a cui le biblioteche d’Ateneo fanno riferimento. Le potenzialità educative ed aggregative del gioco sono note e alla base di numerosi studi e ricerche per cui l’idea di utilizzare il “gaming” come strumento per spiegare le ricerche scientifiche che sono condotte in Università ci è parso metodo valido. La biblioteca ha svolto un ruolo di collettore tra le diverse anime che compongono gli studi universitari dimostrando come il divertimento non è semplice ricreazione ma può rivelarsi un mezzo per sviluppare nuove competenze e strategie per ottenere il miglior risultato possibile. Per l’ambito matematico si è cercato spiegare cosa sta alla base della famosa frase legata al gioco d’azzardo: “il banco vince sempre”. Con l’esempio del Blackjack e il tema del conteggio delle carte, che è di ispirazione di libri e film, si è cercato di comprendere  le dinamiche  che possono realmente permettere al giocatore di battere il banco. È stata presentata poi la modellizzazione matematica di un classico dei giochi da tavola, “Super farmer”: per cercare di stabilire se e quale sia la “strategia” migliore da adottare per vincere spiegando come calcolare la probabilità che un evento si verifichi nel gioco, e quali scelte si possono fare per portare un giocatore alla vittoria. Nell’ultima conferenza matematica abbiamo parlato di “Quanta matematica c’è in un gioco?” In molti dei giochi più popolari si intrecciano infatti due elementi fondamentali: caso e strategia. Se del caso non si può teorizzare, esistono invece degli strumenti per teorizzare le decisioni strategiche ovvero la teoria dei giochi: abbiamo discusso di come questo approccio teorico trovi applicazioni in molti problemi del mondo reale, che vanno dalla biologia alle scienze sociali e all’economia. “Quando inizia il gioco?” è stato il tema preso in esame dagli psicologi. Pur non avendo ancora una definizione di gioco comunemente condivisa, se consideriamo però gli aspetti di autonomia (si gioca perché si vuole giocare) e di piacere (si gioca perché ci si diverte), ci possiamo chiedere quando si inizia a giocare e come giochino i piccolissimi. Non solo, anche che cosa fanno gli adulti per permettere ai bebè di giocare. Con un esperto di un SerT (Servizi per le Tossicodipendenze) di una ASL di Torino sono state poi affrontate le tematiche delle ludopatie o meglio “azzardo-patie”. Alcuni giochi in stile “gratta e vinci” sono stati sperimentati direttamente con i presenti. La giornata si è svolta in una grande sala con un allestimento misto di uno spazio conferenza e di tavoli per la dimostrazione dei giochi (grazie alla disponibilità di alcuni di volontari del gruppo GiocaTorino che hanno fornito materiali e gamer esperti). Sono intervenute alcune scolaresche che hanno apprezzato sia la dimensione ludica sia quella teorica delle conferenze, grazie al taglio pratico degli interventi dei relatori. Sulla base dei feed-back ricevuti si può dire che il messaggio di gioco “sano”, contrapposto al pericoloso gioco d’azzardo, il ragionamento che si oppone all’alea e la condivisione di un set di regole sono stati unanimemente recepiti.  L’insieme dei giochi messi a disposizione dagli editori e dalle associazioni cittadine ha fornito un quadro ampio e diversificato di tipologie e meccaniche di gioco dimostrando che regole semplici non sono sinonimo di banalità e che il ragionamento si deve contrapporre alla fortuna. Riteniamo che sia da migliorare però la comunicazione nei confronti del pubblico e che sia da intraprendere il percorso di inserimento dell’evento all’interno dell’offerta culturale della città. Speriamo di poter contare sulla collaborazione anche degli altri dipartimenti scientifici per esplorare nuove frontiere, ad esempio quelle del gioco elettronico. Laura Garbolino Gruppo di lavoro gaming in biblioteca – IGD Italia <ggam@aib.it> ","
 Gaming in biblioteca "
https://aibnotizie.aib.it/italian-games-day-2018-3-3-140-biblioteche-6-sponsor-una-dimensione-internazionale/,"Italian Games Day 2018 #3/3: 140 biblioteche, 6 sponsor. Una dimensione…..internazionale!",,AIB Notizie,,8 Aprile 2019,,HTML,https://aibnotizie.aib.it/,,,,CC BY-SA 4.0," Il quinto anno di adesione delle biblioteche italiane a quello che era International Games Day @Your Library, nel frattempo divenuto International Games Week (con l’istituzione dello specifico Italian Games Day) raggiunge nuovamente risultati importanti. Sono 140 le biblioteche partecipanti (erano 10 nel 2014, 28 nel 2015, 60 nel 2016, 112 nel 2017), 6 editori gli sponsor e si assiste ad un impegno organizzativo sempre più consistente da parte del gruppo di lavoro AIB  gaming in biblioteca – IGD Italia. Per la prima volta il gruppo ha organizzato una giornata di incontro-formazione per bibliotecari presso il Multiplo di Cavriago, propedeutica all’evento e svoltasi un mese prima dello stesso. In questa giornata le biblioteche coinvolte hanno potuto conoscere i sei sponsor editori (Asmodee Italia, Creativamente, Red Glove, già presenti nelle precedenti edizioni, e DV giochi, Erickson e Babalibri). Gli sponsor hanno  avuto modo di presentarsi direttamente: a ognuno è stato dedicato un piccolo stand all’interno della biblioteca. Con l’incremento di sponsor da 3 a 6 le donazioni complessive hanno raggiunto il numero di 316 unità e, per la prima volta, si è registrata la partecipazione di una biblioteca universitaria, quella del Polo di Scienza della Natura dell’Università di Torino. In questo scenario positivo anche la restituzione del questionario  qui analizzato ha registrato un gradito e notevole aumento, passando  dal 50% circa di restituzioni dei partecipanti alle attuali 113 risposte su 140 biblioteche coinvolte (ca. 80% degli aderenti). Un dato che sottolineiamo con soddisfazione e che fa ben sperare in termini di partecipazione a un processo di formazione e di crescita professionale.  Si è ora in grado di analizzare un campione maggiormente rappresentativo rispetto alle passate edizioni. Il primo dato è quello della distribuzione geografica delle adesioni. Lombardia ed Emilia Romagna confermano la predominanza di biblioteche partecipanti, arrivando insieme a contare 88 biblioteche (50 la Lombardia e 33 l’Emilia), circa il 62% del totale, registrando un notevole incremento rispetto all’anno precedente nel quale raggiungevano quota 53 (Lombardia 31, Emilia 22) su 112. In terza posizione, come nell’anno passato, troviamo il Veneto, che vede però diminuire le realtà partecipanti di 7 unità, passando dai 20 del 2017 alle 13 del 2018. Calano sensibilmente Lazio e Sardegna che nel 2017 erano la quinta e quarta forza di IGD con 7 e 8 adesioni e si riducono a 2 e 3 nell’ultima edizione. La Sardegna cede il quarto posto alla Toscana che raddoppia le presenze da 4 a 8,  seguita dalle altre uniche realtà in aumento: il Piemonte, da 4 a 7, le Marche, da 5 a 6  e la Sicilia, che passa dalla presenza singola a ben quattro biblioteche.  Per le altre regioni partecipanti (Abruzzo, Calabria, Campania, Puglia, Trentino e Umbria) si confermano i bassi numeri (9 in totale) delle precedenti edizioni. Fa, infine, il suo esordio in IGD (e le diamo il benvenuto!) la regione Friuli con ben 3 biblioteche. Questi dati rispecchiano in maniera coerente il numero di biblioteche presenti sul territorio e la percentuale di utilizzo delle stesse. La percentuale di adesione rappresenta, inoltre, anche la provenienza dei bibliotecari facenti parte del gruppo gaming AIB: 2 lombardi, 3 emiliani, 1 veneto, 1 toscana. Probabilmente, questo gruppo di lavoro (e più in generale il movimento del gaming nelle biblioteche) trarrebbero beneficio nel poter disporre di collaboratori anche di altre regioni (centro-sud soprattutto) come punti di riferimento sul territorio. Avere una o più persone che lavorano fisicamente in queste aree sarebbe molto importante per le biblioteche che vogliono iniziare, ma anche per quelle che vogliono ampliare l’esperienza, portando il gaming da evento estemporaneo legato a una giornata a vero e proprio servizio. Il caso Emilia Romagna è abbastanza significativo in tal senso: nel 2016 le biblioteche emiliane aderenti a IGD erano 8 contro le 16 del Veneto e le 27 della Lombardia. Nel 2017 hanno quasi triplicato la propria presenza arrivando a 22 e nel 2018 hanno ulteriormente incrementato il loro numero raggiungendo quota 33. La presenza di tre colleghi emiliani nel gruppo di lavoro è stato un elemento determinante per la diffusione del gaming nelle altre biblioteche della regione, diventando un punto di riferimento costante per i colleghi e un presidio per costruire collaborazione e accrescere l’idea di lavoro in rete. D’altra parte  anche l’attuale Gruppo Gaming AIB nasce dalla proposta della sezione AIB Emilia-Romagna. Per l’analisi delle risposte partiamo da un dato curioso: delle 113 risposte pervenute al questionario solo alla prima domanda, che chiedeva se si conosceva già IGD prima di questa partecipazione, hanno risposto in 85! Tra questi, solo il 17% (stiamo parlando di 15 biblioteche) non conosceva ancora l’iniziativa. Alla domanda successiva, sul come si sia venuti a conoscenza dell’iniziativa, (il quesito prevedeva risposte multiple) si ha una maggioranza di risposte che indicano “consigliato/promosso da un collega” (56%),  seguito da “messaggio in lista aib-cur” (30%) e “Social network”(18%).  Il vecchio passaparola pare quindi sempre funzionare, seguito dal canale di comunicazione dei bibliotecari. Non sfondano, invece, i social network, mentre il  restante 14% si divide tra informazione arrivata all’interno del proprio sistema bibliotecario (si conferma quindi la necessità di persone referenti sul territorio) e richiesta di gruppi di giocatori (ca. 4%). Andando avanti nell’esame dei risultati ben il 46% delle biblioteche partecipanti erano alla loro prima adesione: questo dato, incrociato con la prima risposta, fa capire come molte biblioteche che hanno aderito per la prima volta a IGD conoscessero già l’iniziativa pur non avendo mai partecipato e come il gradimento delle passate edizioni e il lavoro svolto dal gruppo durante l’anno abbiano funzionato positivamente nel  passaparola tra colleghi. Cosa ha convinto le biblioteche a partecipare lo chiediamo in maniera esplicita nella domanda  “Cosa ha convinto ad aderire a IGD 2018”. Anche qui era prevista la possibilità di risposta multipla.  “Inserire progressivamente i giochi in biblioteca come servizio” e “Proporre un’iniziativa nuova ai miei utenti” ricevono 76 e 75 preferenze, risultando di gran lunga le più selezionate. Nettamente staccata la risposta “Il successo della passata edizione” (40),   probabilmente  perché molte biblioteche erano alla prima edizione e ancora più staccata  la motivazione “Avere giochi gratuitamente da tenere in biblioteca” (20). Evidentemente si è giunti a un livello di maturazione tale che il dono dello sponsor non è più fondamentale per aderire come lo era stato nelle primissime edizioni. Le due domande specifiche sui giochi in dono forniscono i seguenti risultati: “Come considerate i giochi ricevuti in dono dagli sponsor?”  Per il 54,1% questi risultano utili, per il 23,4 %  non  sono stati una condizione necessaria, solo  dal 18% sono stati ritenuti fondamentali. E alla domanda “se l’iniziativa il prossimo anno non prevedesse l’invio di giochi/omaggi partecipereste ugualmente?” il 100 % ha risposto in maniera affermativa. Possiamo quindi  confermare che l’iniziativa è consolidata e andrebbe avanti anche senza doni, la cui importanza, vista la qualità e la gratuità è ancora ritenuta più utile. Nonostante il gruppo di lavoro e l’iniziativa IGD siano sempre più conosciute dai colleghi, rimangono abbastanza in ombra, anche dalle risposte emerse, la quantità e la qualità del lavoro che il gruppo esprime. Mentre quasi tutti (92%) dichiarano di conoscere i canali di comunicazione del gruppo, quando si chiede la frequenza nella consultazione quasi la metà (46%) consulta solo in prossimità di IGD, vale a dire, in maniera funzionale all’evento, Il 34% un paio di volte al mese, il 10,7 % più volte alla settimana, l’8,7% quasi mai. In questo modo, oltre a sentirsi parte di una rete solo per un giorno, invece che in un ambito di continuità, non è possibile rendersi conto della crescita qualitativa del gruppo e nemmeno dalle difficoltà che si incontrano.  La giornata organizzata a Cavriago,  aveva anche lo scopo di rafforzare quest’ idea di rete e di far conoscere meglio le attività del gruppo.  La partecipazione è stata del 66% (rispetto alle restituzioni del questionario) e il riscontro è stato ampiamente positivo. La lontananza e i problemi organizzativi sono stati, invece, i principali motivi di chi non ha potuto partecipare, vale a dire il restante 32,4% . Tornando alle problematiche e alle difficoltà che il gruppo di lavoro ha affrontato, è indubbio che l’incremento numerico di biblioteche e sponsor aderenti ha portato una mole di lavoro ancora più imponente delle passate edizioni. Abbiamo quindi inserito nel questionario, una domanda che “sondasse” un eventuale richiesta di aiuto futuro per l’organizzazione dell’Italian Games Day con questi risultati: “Ci piacerebbe ma non potremmo garantirlo (52,3%), “Si, aiuteremmo volentieri a smistare e distribuire i giochi in dono” (16,2%), “Non possiamo permettercelo (14,4%), “dato che siete un gruppo AIB dovreste ricevere l’adeguato sostegno” (12,6%). Il dato di fatto è che solo una minoranza delle biblioteche si è dichiarato disponibile a offrire un supporto logistico e/o economico. Le risposte a questa domanda ci spingono, dunque, ad una riflessione che potrebbe portare anche a cambiamenti di modalità dell’iniziativa. Sulla soddisfazione: la giornata IGD 2018 è stata valutata in maniera soddisfacente dal 47,8% e molto soddisfacente dal 43,4% Poco soddisfacente solo dall’ 8%. La fascia di utenza maggiormente rappresentata è stata quella dei bambini (61,9%) seguiti dai ragazzi (dagli 11 ai 17) con il 17,7%, il restante 21% copre la fascia di età dai 18 anni in su. Ancora molto basse le iniziative che hanno coinvolto i videogiochi ed il coding (rispettivamente solo l’87,5% ed il 93,8 %). La motivazione principale, per entrambe le iniziative, è stata riassunta nella risposta “non abbiamo la struttura/attrezzature necessarie”. Questa risposta riguarda i videogiochi per il 72% e il 54% per il coding. Interessante notare che mentre solo il 3% non ha svolto attività di coding  perchè non convinto del suo utilizzo in biblioteca, ben il 20% fornisce la stessa motivazione per i videogiochi. Evidentemente c’è quantomeno necessità di interventi formativi maggiormente mirati. In conclusione, il bilancio di questa edizione si può ritenere positivo. Probabilmente i numeri raggiunti e il livello di competenze acquisite non crescono in maniera proporzionale, soprattutto tenendo in considerazione le ultime risposte. Il gaming è un territorio di potenziali competenze molto estese ed è giusto fare una considerazione sui dati dell’oggi, tenendo conto però che un risultato ampiamente soddisfacente lo si avrà prevedibilmente solo nel medio periodo. Per il momento teniamoci stretti questi numeri in costante aumento e la consapevolezza di essere riusciti a consolidare l’idea dell’evento annuale IGD. Un elemento da  considerare come punto di partenza per affrontare il gaming nella propria biblioteca. Il resoconto completo, corredato dei grafici, è disponibile sul blog di International Games Day Italia: https://goo.gl/QPeJPZ Alberto Raimondi Gruppo di lavoro gaming in biblioteca – IGD Italia ggam@aib.it Informazioni e richieste di collaborazione: igd.italy@gmail.com   ","
 Gaming in biblioteca, IGD "
https://aibnotizie.aib.it/ig2019-ancora-in-crescita-bernardoni/,"Italian Games Day 2019, ancora in crescita…",,AIB Notizie,,12 Luglio 2020,,HTML,https://aibnotizie.aib.it/,,,,CC BY-SA 4.0," Se lo scorso anno le biblioteche partecipanti all’Italian Games Day 2018 (versione nazionale dell’International Games Week) erano state 140, nel 2019 sono state circa 240. Un aumento di quasi 100 unità, in gran parte nuove adesioni visto che chi ha partecipato in passato conferma la sua partecipazione. A livello mondiale le adesioni a International Games Week sono state 1450 nel 2018 e circa 1900 (dato non ancora ufficiale) nel 2019. Un impegno organizzativo e di coordinamento non indifferente per diffondere la cultura del gioco anche all’interno di luoghi spesso considerati distanti dal divertimento. Anche quest’anno gli sponsor (Asmodee Italia, Babalibri, Creativamente, DV Giochi, Erickson e Red Glove) hanno aiutato nell’organizzazione dell’evento fornendo 156 copie di giochi gratuitamente ma la sempre maggiore richiesta di partecipazione ha portato alla necessità di trovare un sistema di distribuzione che può non aver accontentato tutti: sono state favorite le biblioteche alla loro prima esperienza IGD e, in alcuni casi e viste le tante richieste, la possibilità di accontentare tutti è venuta meno. Vediamo qualche numero che emerge dal sondaggio che il gruppo AIB gaming and coding ha inviato alle biblioteche partecipanti. A fronte delle quasi 240 partecipazioni, sono stati compilati 100 questionari. Paradossalmente, nonostante 100 biblioteche partecipanti in più, un numero minore dell’anno precedente. Ma la motivazione è presto fornita e ci ha investito tutti, come professionisti e come cittadini: con il Covid-19 tanti servizi bibliotecari sono stati interrotti (o molto limitati) per un lungo periodo e anche le risposte al questionario non sono arrivate. Gran parte dei responsabili delle biblioteche partecipanti conosceva già l’IGD (83%), se escludiamo chi già aveva partecipato in passato, questo significa che la giornata dei giochi in biblioteca è già molto conosciuta anche oltre le realtà che organizzano l’evento. Questo è un buon dato perché ci indica che con il passare del tempo chi conosce il progetto tende a promuoverlo nella propria realtà di appartenenza. La spinta che fa conoscere l’evento viene principalmente dal passaparola tra colleghi (45%), insieme ai canali ufficiali AIB e ai social network. Poche, ma forse le più belle, le richieste da parte degli utenti (4%). Sono tutti dati in linea con l’anno precedente. Le motivazioni che hanno spinto ad aderire all’IGD 2019 sono varie ma principalmente quattro: per il 70% di chi ha risposto al sondaggio una delle motivazioni principali è stata la possibilità di inserire progressivamente i giochi all’interno della propria biblioteca, mostrando sensibilità verso una sezione che sta prendendo sempre più campo nelle biblioteche pubbliche. A seguire la possibilità di offrire un’iniziativa diversa ai propri utenti (55%) e l’occasione per ripetere l’esperienza positiva dell’anno precedente (32%). Alla domanda se la giornata dedicata al gaming e coding sia riuscita quasi tutti si sono espressi in maniera positiva (51%) o estremamente positiva (47%). Soltanto una residua parte ha definito poco soddisfacente la riuscita dell’evento e, anche se si tratta di pochi casi, è importante riuscire a capire quali problematiche ci siano state. Dal modulo compilato viene fuori che oltre agli eventi è aumentato anche il numero dei partecipanti ai singoli eventi. Se nel 2018 soltanto sporadicamente avevamo partecipazioni superiori alle cento unità, nel 2019 molte realtà hanno avuto presenze superiori al centinaio. Questo significa probabilmente due cose: in prima battuta, alcune realtà già avviate hanno ampliato la giornata e coinvolto un maggior numero di persone; d’altra parte si sono aggiunte sicuramente realtà molto grandi che hanno quindi un bacino di utenza elevato. Quello che interessa è che il gioco in biblioteca sia stato conosciuto da un gran numero di persone e le biblioteche siano state percepite in maniera diversa e, finalmente, vissute da un pubblico che prima non le frequenta. Un altro dato molto interessante che si collega alle presenze è l’età dei partecipanti. Se nel 2018 un buon 80% era rappresentato da minorenni (con gran percentuali di bambini nella fascia 0-10), nel 2019 la fascia dei minorenni si riduce a circa il 62%, a dimostrazione che il gioco in biblioteca è percepito sempre più come un’opportunità di incontro, divertimento e scambio da tutte le categorie di età, un evento per tutte le età. Soltanto una piccola parte di chi ha partecipato all’IGD ritiene che i giochi offerti dagli sponsor (e inviati dal gruppo gaming) siano stati fondamentali per la riuscita dell’iniziativa. Si tratta di poco più del 9% e fa pensare che ormai molte biblioteche si siano attrezzate con una propria sezione giochi o siano supportate da gruppi di gioco locali. Questo è un ottimo risultato perché uno dei principi che è portato avanti dal gruppo gaming & coding è proprio quello di realizzare rete fra biblioteche e gruppi locali/utenti. E a tal proposito, il 64% di chi ha risposto al sondaggio indica di aver collaborato con associazioni o volontari per la realizzazione della giornata. Dalle risposte risulta come l’IGD rappresenti (per fortuna, aggiungerei) soltanto un momento dal quale poi le varie biblioteche sviluppano percorsi più o meno ampi di integrazione dei giochi nelle loro collezioni. Una buona metà delle realtà bibliotecarie intende inoltre continuare a proporre iniziative con una certa cadenza. E ancora più importante notare come quasi tutte le realtà proporrebbero la giornata di giochi in biblioteca anche se non fossero previsti giochi omaggio. Un ultimo appunto riguardante coding e videogiochi, quella parte del gioco che più si intreccia con le nuove tecnologie. Dobbiamo notare che ancora il videogioco rimane qualcosa di piuttosto distante dalle nostre biblioteche. In occasione dell’IGD2019 soltanto un 8% ha proposto anche i videogiochi (c’è stato comunque un lievissimo aumento dall’IGD2018). Il problema principale nell’organizzare anche laboratori di coding o momenti con i videogiochi risiede ancora nell’impossibilità di avere i mezzi tecnici necessari. Se però guardiamo i dati 2018 e 2019 e li confrontiamo vengono fuori cose interessanti: la prima è che se nel 2018 il 70% aveva problemi a reperire i giusti mezzi, nel 2019 la percentuale è passata al 50%. La seconda importante osservazione viene invece dai dati sulla convinzione di portare i videogiochi in biblioteca: i favorevoli passano dal 17 al 28% e il dato dei non convinti si ferma a un modesto 6%, segno che ormai anche il videogioco è in buona parte accettato dai bibliotecari come materiale adatto per la biblioteca. Rimane ben poco spazio per altre considerazioni. I dati confermano un trend positivo che nel 2020 sarà tutto da valutare. L’emergenza sanitaria dovuta al Covid-19 ha cambiato tutte le carte in tavola ed è difficile prevedere cosa potrà accadere negli ultimi mesi dell’anno, quando abitualmente si svolge l’IGD, così come è difficile immaginare come potranno svilupparsi o continuare a vivere le collezioni di giochi nelle biblioteche che già hanno avviato un percorso con questo tipo di materiali. Come gruppo AIB gaming & coding, però, stiamo già lavorando e valutando tutte le possibili soluzioni!  William Bernardoni (Biblioteca di Sesto Fiorentino) bernardoniw@gmail.com ","
 Italian Games Day 2019 "
https://aibnotizie.aib.it/jeanne-ashbe-scrittrice-bebe/,Jeanne Ashbé: la scrittrice dei bebe’,,AIB Notizie,,14 Luglio 2021,,HTML,https://aibnotizie.aib.it/,,,,CC BY-SA 4.0," Intervista di Angela Dal Gobbo La conversazione che ho tenuto con Jeanne Ashbé è stata trasmessa online in occasione della presentazione della nuova Guida bibliografica Nati per Leggere durante la Fiera del libro di Bologna 2021; l’evento è stato promosso dall’Associazione italiana biblioteche nell’ambito delle iniziative organizzate dagli espositori. Jeanne Ashbé è autrice di libri per piccoli e piccolissimi, settore editoriale che sta conoscendo in anni recenti particolare interesse e consistente sviluppo editoriale; la Guida bibliografica le ha riservato una certa attenzione inserendo tre suoi titoli, due dei quali ancora non tradotti in Italia. Jeanne riesce a scrivere per bambini così piccoli perché, oltre alla propria sensibilità nei confronti dei bebè, ha maturato conoscenze specifiche sulla prima infanzia grazie agli studi di logopedia e di psicologia; ha lavorato come terapeuta del linguaggio sia in Canada che in Belgio, dove attualmente vive e lavora.  A.- Iniziamo parlando dei libri che abbiamo inserito nella Guida, vale a dire Ton histoire, Pas de loup e Dov’è Meo? A proposito di Ton histoire, ci sono molti volti; puoi spiegarci perché? J. – In effetti questo albo è nato come una piccola storia vissuta: la prima visita a casa nostra del mio primo nipotino. Era molto molto piccolo, aveva appena sette settimane, poco più. Io avevo appeso un grande disegno sulla porta di casa per dargli il benvenuto, sul quale avevo semplicemente disegnato al tratto il volto di un bebè; il disegno aveva attirato l’attenzione di questo piccolissimo bambino con una tale intensità che mi ha colpito. Sapevo che il riconoscimento dei tratti del volto umano è parte del nostro comportamento istintivo (in realtà non ne abbiamo molti) e che il volto interessa molto il bebè, anche solo due punti per rappresentare gli occhi e una linea per la bocca; è un’immagine che attira lo sguardo del bebè. Allora ho lavorato su questa idea dei tratti del viso. Ton histoire è nato così ed è divenuto un libro di «benvenuto al mondo» nel quale il tratto è diventato il cordone ombelicale. In ogni pagina c’è un viso o l’evocazione di un viso che si delinea nei volti che si chinano su questo piccolo nuovo nato che viene al mondo. Leggere Ton histoire al proprio piccolo significa dargli un messaggio di benvenuto, ma con immagini e suoni che possono suscitare il suo interesse anche se è molto piccolo. A. – È molto interessante. Hai scritto anche Pas de loup. Nel titolo c’è il lupo, ma nel libro non c’è il lupo. Perché? J. – Per spiegarlo devo innanzitutto dire in poche parole cos’è Pas de loup. In effetti Pas de loup è un’espressione di pagine molto grafiche accompagnate da un testo ridotto a onomatopee, che fanno ram ram ram, uuu uuu uuu, bzzzz e che sono piuttosto strane, ma ogni doppia pagina si apre a destra con un’aletta e quando l’aletta si apre si scopre un’immagine più figurativa. Per fare un esempio, vediamo la grande scacchiera nera e bianca e quando si solleva l’aletta si scopre un camion rosso con i fari che illuminano la notte e il testo fa «puet puet» e in realtà quando il flap è aperto è come se offrissi la fine della storia; tante piccole storie in immagini e in suoni. Quello che voglio proporre innanzitutto al bimbo è un campo visivo e uditivo da esplorare con i suoi piccoli occhi, con le sue piccole orecchie. Dico spesso che, quando lo leggo a un bebè, prima di sollevare l’aletta lo lascio viaggiare e continuo a fare piccoli ram ram ram fino al momento in cui, come chi è bravo a raccontare barzellette sa piazzare la battuta al momento giusto, sollevo l’aletta e faccio puet puet! In quel momento si pone in essere il principio stesso della narrazione, ciò che, a mio parere, dà il piacere di leggere. Ascoltando una storia, a qualsiasi età, si opera con il pensiero in modo molto attivo, si fanno ipotesi che, man mano che la storia procede, si confermano o si smentiscono e a un certo punto si arriva alla fine. Allora si prova un sentimento di completezza, una specie di sollievo che è delizioso e che, io credo, ci porta ad amare la lettura a qualsiasi età. Una volta capito questo, posso spiegare meglio questo «Pas de loup», perché effettivamente è un titolo un po’ strano nel quale le parole rimbalzano l’una con l’altra e risuonano nelle orecchie, ma da cui esce la parola «lupo». Ed è voluto da parte mia, perché il lupo è la figura archetipica della paura nella nostra cultura occidentale e dunque metterlo nel titolo evoca in qualche modo, anche solo pronunciandolo, l’emozione della paura alla quale nessun umano può sfuggire, per quanto piccolo sia. La paura fa parte della nostra vita. Davanti alla parola «lupo» c’è la parola «pas» [la negazione in francese, N.d.T.], che finisce per annullarla. In effetti quel che dico con quel testo è che in tutte queste piccole storie, a passo di lupo, perché in francese c’è un gioco di parole… A. – Sì in francese «À pas de loup» significa «piano piano» e, tradotto letteralmente, suonerebbe come «A passo di lupo». «Pas de loup» invece, senza À, rimette in gioco il lupo… J – È un gioco di parole, significa «passo passo». Dunque questo titolo dice che in tutte queste piccole storie, pian piano, passo passo, ci si avvicina al proprio sentire. Questo «ram ram ram» ci interroga, evoca ciò che nella vita non è definito, abita le nostre emozioni, ma allo stesso tempo occorre tenerlo a distanza con il «pas» [il non]. «Pas de loup» è un libro che accompagna i primi passi dei piccolissimi nel cammino della narrazione e in queste emozioni letterarie fatte di attesa e di completezza. Ecco, è un intrecciarsi. A – È un libro che amo molto. Non c’è in Italia. Spero che qualche editore lo pubblicherà, prima o poi. E ancora: Où est Mouf? che in italiano si intitola Dov’è Meo? parla del vissuto del bambino. Cosa puoi dirci in merito? J. – Dov’è Meo? mette in scena uno dei miei personaggi, un bambino piccolo (ci sono altri titoli tradotti in italiano come Michi e Meo, e Meo è il pupazzo). Ma questo libro, che è in grande formato, è in realtà un «libro passeggiata», una passeggiata nella vita di tutti i giorni di un piccolo che gattona per casa e che cerca il suo pupazzo. Va sotto il letto, nell’armadio, nella cuccia del gatto a cercare il suo pupazzo e certamente alla fine lo troverà. Ma di interessante da dire è che ho messo qualcosa in più in quelle immagini: in ogni pagina spunta fuori un pezzetto della coda del pupazzo, o quello che potrebbe sembrare un pezzetto della coda, per esempio da sotto il letto; in realtà il pupazzo lo si troverà solo nell’ultima pagina. Ci sono dei cursori che si aprono e si chiudono; quando non si è ancora aperto il cursore, il bambino che legge il libro vede questo pezzetto di coda e in quel momento mette in atto il pensiero, che è fondamentale nella costruzione psichica di un bambino. Il bambino crea una rappresentazione mentale di ciò che non è ancora sotto i suoi occhi, immagina il pupazzo in piedi, così come è necessario che impari a immaginare la figura mentale della mamma, del papà, delle figure di coloro che si occupano di lui quando non sono sotto i suoi occhi. È una tappa fondamentale nello sviluppo psichico dei piccolissimi. Ho creato il libro per sostenere la messa in atto di questa attività del pensiero che rafforza la sicurezza affettiva di un piccolissimo e lo rende forte nei confronti di assenza e di separazione. Dunque ci sono sempre queste due cose nei miei libri: evoco il quotidiano, che è qualcosa di molto semplice, ma aggiungo qualcosa che considero importante e che mi pone accanto ai piccolissimi quando faccio i libri. A – È questa la tua poesia. Ma a proposito dei libri, tu parli di nutrimento per i bambini. Che cosa intendi? J. – Penso che (e non sono la sola a dirlo perché adesso lo si sa) i libri siano un vero nutrimento. Sono un nutrimento psichico e naturalmente cognitivo. Nei libri, nelle immagini, nei suoni, nelle parole che li accompagnano c’è una sorgente inesauribile di scoperte. Scoperta del mondo, certo, ma anche scoperta di sé stessi e scoperta di qualcosa che è più che mai fondamentale, e cioè che le cose hanno un senso. Penso che questa scoperta rivesta un’importanza particolare nei tempi in cui viviamo. L’accesso alla conoscenza è in completa rivoluzione, si accede a contenuti con una efficacia che è assolutamente esponenziale, ma la capacità di assegnare un significato a quei contenuti diventa qualcosa di più importante che mai. Questa capacità di trovare un significato inizia da piccolissimi, inizia prestissimo. Il bebè costruisce piccoli significati con quello che gli leggiamo. Dico spesso: noi sappiamo quale libro raccontiamo, ma non sappiamo quale libro loro si raccontano. I bambini entrano nella storia, reinventano un senso, le danno un senso, e lo trattengono dentro di loro. Il bebè fa collegamenti tra ciò che gli si racconta e la sua piccola vita. Ma ci vorrà molto tempo prima che noi li conosciamo, perché lui non ci dà la chiave; ci vorrà molto tempo prima che noi sappiamo qual è quel significato. Ma possiamo accettare di non saperlo, perché ciò che è importante è stargli accanto quando questo processo di costruzione di senso prende il via, con piccoli indizi, talvolta con piccoli particolari nelle immagini, nei libri che gli si leggono. Il bebè fa qualcosa in cui noi lo abbiamo accompagnato rimanendogli accanto. E gli diamo in questo modo un messaggio molto prezioso per il suo sviluppo psichico e cognitivo. Il meraviglioso psico-linguista Evelio Cabrejo-Parra, molto conosciuto nel mondo dei libri della prima infanzia in Francia, lo ha detto in un modo così bello! Ha detto: «Si dà al bebè un messaggio implicito: quello che stai facendo, mi interessa, continua». Perfino quando non si sa quel che pensa il bambino, si può accettare di stare semplicemente al suo fianco e di incoraggiarlo a continuare a trovare il senso. Perché leggere è trovare un senso. Non è semplicemente emettere suoni, è trovare il significato. È importante dire che spesso noi adulti abbiamo un’aspettativa, ben comprensibile, nel leggere i libri ai bebè, ma che vale la pena indagare e che deve essere ripensata, credo. Il libro arricchisce il linguaggio e il pensiero e questo avviene del tutto naturalmente, è evidente: come il bambino si appropria della lingua perché noi gli parliamo, così si arricchisce del nutrimento della cultura. Questo arricchimento si farà attraverso dei percorsi che si fondano innanzitutto sulla gioia dell’incontro, piuttosto che su una lezione da imparare: l’incontro con le forme poetiche e letterarie del mondo, di sé stessi, della vita di ogni giorno. Mi piace spesso ricordare, prima di tutto a me stessa, che quel che rende la vita sopportabile, anche a noi, anche se grandi, è la nostra capacità di sognarla, di poterla rivestire di bellezza, di humour, di gioia. È così anche per un bambino piccolo. Dunque tocca a noi riservare alla lettura condivisa la sua spontaneità, il suo gioioso disordine, senza cercare di ottenere un risultato, senza cercare di farne un allenamento per imparare, nemmeno una ricetta o una medicina da cui si spera di ottenere un beneficio. Il piccolo ne ricava di benefici! I bambini hanno potenti capacità di autoconsolazione e sono quelle che occorre incoraggiare. Loro troveranno nei libri di che arricchirsi e lo faranno al massimo grado, ma lo troveranno in totale libertà. E si arricchiranno di un prezioso strumento che li aiuterà a crescere: la fiducia nelle proprie risorse. È di questo che hanno bisogno a lungo termine; non di una ricetta a breve termine, ma della capacità di andare loro stessi a cercare nei libri, tra l’altro, queste potenziali forme poetiche del mondo da cui trovare la forza per attraversare la vita. A. – Questo è molto importante per i genitori e per gli adulti in generale. Un’ultima domanda, Jeanne, a proposito dei libri che saranno pubblicati in Italia in autunno per Babalibri, vale a dire Les images de Lou et Mouf, in italiano Michi e Meo scoprono il mondo. Sono libri cartonati di sole figure e senza parole, e tu dici «per parlarsi» tra grandi e piccoli, per stimolare il linguaggio. Cosa intendi? J. – Questi piccoli libri sono effettivamente i primi quattro di un grande progetto che è nato da una preoccupazione che sento riecheggiare ovunque nei miei incontri, molti dei quali sono ora virtuali, da più di un anno, ma sono molto presenti nella mia vita, occupano gran parte della mia vita di autore: incontri nei nidi d’infanzia, nelle classi della scuola materna, presso gli ortofonisti, i logopedisti, i pediatri. Da tutte le parti giungono segnali di allarme: c’è un impoverimento della lingua nei bambini, lo si constata. E attraverso numerosi scambi e incontri con chi si occupa dei bambini mi sono sentita sempre più coinvolta, toccata da quella che si potrebbe chiamare la neo-solitudine del bebè. Sono sotto gli occhi di tutti questi bambini nei bus, in fila nei supermercati, nei passeggini, che vagano con lo sguardo mentre il papà o la mamma digitano sullo smartphone. Vale per tutti, non incolpo nessuno. Tutto il tempo che noi passiamo a guardare questi schermi è esploso con la crisi sanitaria, perché per molti di noi è diventata una necessità sociale e professionale; ma quando si vive con un bambino piccolo, quel tempo lì lo priva del tempo consacrato allo scambio reciproco. Occorre riflettere su questo. A. – E questi libri possono aiutare i genitori con i loro bambini, con i bebè? J. – Li ho concepiti in effetti come un tipo molto classico di imagier, un’immagine nella pagina di sinistra e una scena in quella di destra, ma narrano anche una piccola storia dall’inizio alla fine del libro. Non c’è alcun testo perché quello va creato insieme, adulto e bambino, e questo per me è molto importante. Lo si crea a partire da ciò che interessa il piccolo. Spontaneamente il bambino entra nel linguaggio con quello che è detto «indicare» (in francese le pointage, l’atto di indicare): lui mostra con il dito, ci mostra ciò che gli interessa, dice «eh»; a quel punto noi gli offriamo le parole e le frasi, mettiamo il mondo in parole. Qui non c’è testo perché lo si crea insieme a partire da quello che il bambino ci mostra col dito, da ciò che suscita il suo interesse, e così ci invita a dargli parole e frasi per parlare, per dialogare. Perché questo è il linguaggio. Il linguaggio non consiste in elenchi di parole, non è un elenco da vocabolario, non sono nemmeno vocaboli associati a immagini né dispositivi per insegnarglielo, o qualsiasi altra cosa. No, il linguaggio è questo intessere estremamente creativo che noi facciamo in ogni istante con gli elementi di base che sono le parole – per comunicare con l’altro, per stare insieme e anche con noi stessi, per mettere a fuoco un pensiero. Questi libri rappresentano i primi quattro punti di un grande progetto (che io considero un progetto linguistico) e arriveranno in autunno in Italia; mi fa molto piacere. Ho appena finito i disegni dei quattro seguenti. Se i primi sono Il bagno, Il mattino, Il pranzo, La sera, i seguenti sono Il viaggio, Il mare, Il giardino, Le acque. E ho tanti altri titoli in testa. Ho intenzione di costruire una sorta di grande biblioteca di supporto all’incontro con la lingua, o con le lingue, perché la multiculturalità è pure una particolarità del nostro mondo: sempre più bambini si trovano nella condizione di parlare lingue diverse in famiglia. Si sa ora che le lingue si possono imparare molto efficacemente se vengono trasmesse quando si è ancora molto piccoli. Ho voluto dare la possibilità agli adulti di prendersi un po’ di tempo per chinarsi su quello che interessa ai bambini, con questo supporto che ha la particolarità di collegarsi al quotidiano, uno strumento che fa quel piccolo passo in più, che parla della vita di tutti i giorni ma colorandola di cultura, di poesia, d’humour. Ecco. Jeanne Ashbe’ Angela Dal Gobbo  ","
 promozione della lettura "
https://aibnotizie.aib.it/kamishibai-e-silent-book-due-aspetti-diversi-di-lettura-attraverso-le-immagini-un-corso-alla-biblioteca-comunale-di-gravina/,Kamishibai e Silent book: due aspetti diversi di lettura attraverso le immagini. Un corso alla Biblioteca Comunale di Gravina,,AIB Notizie,,6 Novembre 2018,,HTML,https://aibnotizie.aib.it/,,,,CC BY-SA 4.0," Il 30 ottobre scorso la Biblioteca comunale di Gravina, in provincia di Catania, ricca di un notevole patrimonio librario per bambini, ragazzi e adulti e diretta da Antonina Danzè, ha ospitato i partecipanti al corso Kamishibai e Silent book: due aspetti diversi di lettura attraverso le immagini, organizzato dalla sezione Sicilia dell’AIB, dal suo presidente Paola Cappè e dalla formatrice e pedagogista Francined Angela Russo. Il kamishibai, o teatro d’immagini, è una forma espressiva tradizionale giapponese di narrazione per immagini. Ebbe un’enorme diffusione in Giappone tra gli anni ’30 e ’50 del secolo scorso come teatro di strada. Il termine deriva dall’unione delle parole “kami“ (carta) e “shibai“ (teatro, drammatizzazione) e si può tradurre come “teatro di carta“. Consiste in un teatrino in legno di misure ridotte (butai) all’interno del quale un narratore (kamishibaiya) fa scorrere delle immagini disegnate che illustrano una storia in sequenza. Sono stati presentati diversi albi Kamishibai della casa editrice Artebambini come Il Signor Formica, Berta la lucertola, Cos’è, In questa storia c’è…, Forme e fantasia, Il cavallo e il soldato, La lettera, La maratona, Una storia, La favola dei caldamorbidi e spiegate le motivazioni della scelta di questa edizione speciale di albi illustrati come strumento di narrazione itinerante per leggere storie dai 4 ai 99 anni, in diversi luoghi dalla scuola, biblioteche, musei, prati, boschi fino alla spiaggia, perché,  come afferma Daniel Pennac, uno dei diritti del lettore è “leggere ovunque”. La  lettura  attraverso  il  Kamishibai  risulta  uno  strumento  unico  di  educazione  dello  sguardo,  dell’udito,  della creatività, del senso della composizione e dell’armonia delle forme. E’, inoltre,  un potente supporto nell’alfabetizzazione visiva: il piccolo lettore è un lettore attivo che costruisce la sua storia partendo dalle immagini. Attraverso il teatro di carta le immagini  attivano l’empatia emotiva perché aiutando a immedesimarsi nella storia più delle parole e aiutando una lettura in profondità del testo. In alcuni casi  immagini e testo offrono al lettore  due punti di vista differenti della medesima storia. In un secondo momento la Biblioteca si è trasformata in un laboratorio creativo ed i partecipanti si sono organizzati in gruppi di lavoro per realizzare le tavole illustrative in carta con diverse tecniche, dallo strappo al collage, prendendo spunto da storie scritte da diversi laboratori di scrittura creativa come Nel paese di Ciccionia, La tartaruga cantastorie, da biografie di artisti come Rembrandt o storie creative dal tema attuale come la crisi del lavoro in  Il lavoro del futuro. Nella parte finale del corso è stato dedicato un momento alla narrazione delle storie ed alla condivisione dei prodotti realizzati con gli altri gruppi che ha entusiasmato i partecipanti.  Si è, infine, parlato dei Silent book con la presentazione delle caratteristiche peculiari dei libri senza parole e visionando alcuni esemplari come L’onda, Oltre l’albero, Il palloncino rosso.  Nell’insieme un’esperienza coinvolgente che ha riscosso successo nei partecipanti che hanno formulato richieste di ulteriori incontri di formazione.   Francined Angela Russo, formatrice, pedagogista, educatrice alla lettura ","
 Kamishibai, Silent book, teatro d'immagini "
https://aibnotizie.aib.it/ballestra-agenzia-digitale/,"L’Agenzia digitale italiana, le competenze digitali e le biblioteche",,AIB Notizie,,29 Maggio 2014,,HTML,https://aibnotizie.aib.it/,,,,CC BY-SA 4.0,"  L’agenzia per l’Italia digitale L’Agenzia per l’Italia digitale è l’organismo, facente capo alla Presidenza del Consiglio dei Ministri, che in Italia si occupa di progettare le strategie per una fruizione ampia e egualitaria tra tutti i cittadini dei servizi web erogati dalla pubblica amministrazione. L’Agenzia lavora per favorire una miglior partecipazione dell’Italia ai programmi europei previsti in seno alla cosiddetta “Agenda Digitale”, ossia uno dei programmi che l’UE, nell’ambito dell’azione Horizon 2020, ha deciso di attuare per favorire nei paesi europei la crescita economica a partire dalle potenzialità connesse alle ICT e alla rete Internet. All’interno dell’Agenda digitale europea uno dei pilastri è lo sviluppo di competenze digitali diffuse nei cittadini e quindi si richiede ai paesi membri di lavorare perché tutti possano beneficiare dei vantaggi offerti dalla Rete e dalle infrastrutture telematiche. Nel 2012 l’Italia ha istituito la propria Agenda digitale italiana, che sta lavorando per rendere la PA a portata di cittadino, con programmi connessi all’identità digitale, allo sviluppo di competenze digitali, all’aumento delle transazioni digitali e alla fatturazione elettronica, alla crescita di sanità e giustizia digitale. Sul fronte delle competenze digitali AgID ha creato una serie di tavoli di coordinamento, che lavorano per redigere e attuare un Programma nazionale per la Cultura, la formazione e le competenze digitali e curare la pubblicazione delle Linee guida e indicazioni operative del Programma nazionale per la cultura, la formazione e le competenze digitali. Sono molti gli attori coinvolti quando si parla di competenze digitali, le Regioni, ANCI, i Ministeri, in primis il MIUR, Istat, le associazioni industriali, le associazioni di categoria, tutti impegnati a vario titolo. AGID indirizza, coordina e favorisce lo scambio di informazioni e di buone pratiche. AIB, AgID e le biblioteche Tra i vari tavoli di lavoro, AIB partecipa ai lavori relativi al Tavolo di coordinamento per lo sviluppo delle competenze digitali di base, attraverso il Gruppo di studio “Information literacy”. Le biblioteche sono agenti potenti di diffusione delle competenze digitali, ma soprattutto di competenza informativa, nella ricerca, selezione, uso consapevole dei documenti, nell’aiutare le persone a sapersi documentare, non solo nell’uso delle tecnologie. In vario modo le biblioteche diffondono cultura informativa digitale, attraverso corsi sulla ricerca di informazioni in Rete, laboratori, attività rivolte ai cittadini (a seconda delle fasce d’età) o agli studenti e dedicate a imparare a usare da un lato gli strumenti (book-reader, specifici strumenti come Skype), e dall’altro nell’accompagnare le persone con percorsi per imparare a ricercare. AIB ha richiamato, in seno al Tavolo sulle competenze digitali, il valore delle esperienze di didattica delle competenze informative svolte dalle biblioteche, che sono state raccontate e apprezzate nella loro varietà: Books e-Books della Biblioteca di Cologno, YouLab della Biblioteca San Giorgio di Pistoia, Spazio al lavoro- i corsi di information literacy per la ricerca di informazioni sul lavoro della Biblioteca, della Biblioteca di Albino BG, i corsi di information literacy delle università, tutti casi di biblioteche che hanno creato occasioni per i cittadini e gli studenti di riflettere sulle tecnologie, ma soprattutto sulle informazioni e la ricerca documentale per creare nuova conoscenza. Il concetto di information literacy, prima assente, è entrato all’interno dei lavori sulle competenze digitali ed è stato inserito nei temi di riferimento. Soprattutto le biblioteche di pubblica lettura, che sono diffuse capillarmente in ogni comune, sono state presentate come un baluardo per l’accesso alla rete e alle informazioni digitali. Accanto ai progetti di ampia portata coordinati a livello regionale che pure hanno coinvolto le biblioteche (ad esempio “Pane e Internet” della Regione Emilia Romagna), progetti raccontati dai delegati delle Regioni, hanno trovato spazio e ascolto attività svolte per iniziativa diretta dei bibliotecari di biblioteche comunali, che promuovono l’accesso alla Rete e ai documenti in rete da tanti anni, con attenzione ad assistere gli utenti nella ricerca per renderli non solo autonomi ma maggiormente consapevoli e riflessivi nella valutazione dei documenti. Il tavolo sulle competenze digitali sta elaborando delle Linee Guida sulle competenze digitali, ed una prima bozza è rimasta in consultazione pubblica fino al 12 maggio. Per maggiori approfondimenti: European Union. European Commission, Digital Agenda for Europe AgID, Agenda digitale italiana AgID, Programma nazionale per la Cultura, la formazione e le competenze digitali AgID, Information literacy di Laura Ballestra – lballestra(at)liuc.it – Rappresentante AIB al tavolo tecnico per la redazione delle Linee guida sulle competenze digitali di base ","
 AgID, competenze digitali, information literacy, Italia digitale "
https://aibnotizie.aib.it/aib-npl-childrens-book-fair-2015/,L’AIB e Nati per Leggere alla Children’s Book Fair di Bologna,,AIB Notizie,,13 Aprile 2015,,HTML,https://aibnotizie.aib.it/,,,,CC BY-SA 4.0," Lo stand AIB e NpL Anche quest’anno l’Associazione Italiana Biblioteche e Nati per Leggere hanno partecipato alla Bologna Children’s Book Fair, appuntamento internazionale ormai consueto di tutti gli operatori che si occupano di editoria e contenuti culturali per ragazzi. L’edizione di quest’anno ha previsto la presenza di 1200 editori di oltre 70 Paesi da tutto il mondo: ospite d’onore di questa cinquantaduesima edizione è stata la Croazia che ha presentato due mostre dei suoi illustratori storici e contemporanei. Momento imperdibile per lo scambio dei copyright, la Fiera, nata nel 1966, rappresenta anche un’occasione per conoscere le ultime tendenze del settore, incontrare i maestri dell’illustrazione, gli autori di successo, i vincitori dei più prestigiosi premi internazionali e, naturalmente, i bibliotecari. AIB e NpL, come di consueto, hanno condiviso lo stand, punto d’incontro ormai abituale per associati e colleghi di tutta Italia. I quattro giorni in Fiera rappresentano sempre un momento fondamentale, infatti, per incontrarsi, conoscersi, scambiare informazioni e idee. Fitto il calendario di appuntamenti organizzati presso lo stand tra cui l’evento di punta è sicuramente stato l’incontro Ad ogni libro il suo lettore. Ad ogni lettore il suo libro Presentazione della Bibliografia nazionale Nati per leggere, edizione 2015. La guida, pubblicata da AIB e giunta alla sua quinta redazione, presenta i 136 libri selezionati da un gruppo di esperti dal panorama editoriale 2012-2014 al fine di orientare tutti coloro che si impegnano nella promozione della lettura ai bambini, genitori in testa, nella scelta del titolo giusto per far crescere nuovi appassionati giovani lettori.   Con il coordinamento di Donatella Lombello e il contributo della rivista LiBeR si è poi svolto l’incontro La biblioteca scolastica in Italia: quale valorizzazione oggi? in cui si è cercato di avere un quadro più chiaro e certo dell’incerto destino delle biblioteche scolastiche e individuare prospettive di sviluppo concreto per permettere ai nostri allievi di dialogare con le Scuole d’Europa, grazie alla partecipazione dei rappresentanti di organismi istituzionali (Ministero dell’Istruzione, Camera), dei responsabili di associazioni e di organismi culturali ed educativi del territorio quali AIE, Forum del Libro, AIB, IBBY, Uffici educativi, Reti di Biblioteche scolastiche. L’incontro, tra l’altro, ha fornito maggiori informazioni sulla proposta di “Norme per la promozione della lettura nell’infanzia e nell’adolescenza e istituzione della Giornata nazionale della promozione della lettura e della Settimana nazionale del libro nelle scuole” presentata alla Camera il 3 aprile 2014 e ora in discussione presso la Commissione Cultura, sull’iniziativa AIE #ioleggoperché e sulla settimana della lettura che si realizzerà a Torino tra il 20 e il 25 aprile. A questo proposito è stato rinnovato l’invito, a chi non lo avesse ancora fatto, a sottoscrivere la petizione al Presidente del consiglio Matteo Renzi Per leggere e fare ricerca nella scuola italiana come in Europa. L’AIB è anche socio fondatore di IBBY Italia, la più grande organizzazione internazionale no profit impegnata nella promozione e diffusione del libro per ragazzi. In occasione della Fiera, IBBY Italia con la partecipazione di AIB ha organizzato due importanti appuntamenti Leggere è legale?: Bill, la biblioteca della legalità e Il dromendario e il cammello: disabilità, specialità, differenze e risorse nei libri per ragazzi alla presenza di Sally Gardner, autrice del best seller Il pianeta di Standish, edito da Feltrinelli nel 2013. Federica Rossi – Presidente AIB Emilia-Romagna – rossi.f(at)aib.it Nicoletta Bacco – Delegata AIB IBBY – nbacco(at)classense.ra.it ","
 Biblioteche per ragazzi, Editoria per ragazzi, Nati per Leggere "
https://aibnotizie.aib.it/laib-presente-alla-multiconferenza-emm-italia-2015/,L’AIB presente alla Multiconferenza Em&M Italia 2015,,AIB Notizie,,29 Settembre 2015,,HTML,https://aibnotizie.aib.it/,,,,CC BY-SA 4.0," Si è tenuta a Genova, dal 9 all’11 settembre 2015, la prima Multiconferenza Em&M Italia 2015, organizzata dalla Società Italiana di e-Learning (SIe-L), insieme alla Società Italiana di Ricerca sull’Educazione Mediale (SIREM) e alla comunità di Moodle Italia. Presente l’Associazione Italiana Biblioteche grazie ad un contributo di Patrizia Lùperi, referente per la formazione della Sezione AIB Toscana e coordinatrice della piattaforma aibformazione.it. Il tema portante della multiconferenza ha riguardato le grandi trasformazioni che le nuove tecnologie hanno indotto nei processi di formazione ed apprendimento. Visto il gran numero di contributi che sono stati proposti, i lavori sono iniziati a partire dal 31 agosto con le web-session pomeridiane, fruibili a distanza e con la possibilità di commentare gli interventi attraverso una chat apposita. I tre giorni congressuali si sono svolti nell’ateneo genovese e sono stati un momento importante di studio e di confronto, con il supporto di partecipanti e relatori provenienti da alcune delle realtà più importanti del settore e-Learning: studiosi, ricercatori, docenti, formatori ed esperti del settore informatico. Durante il convegno sono stati illustrati gli aspetti che riguardano apprendimento e formazione da diverse prospettive, in particolare quella dell’e-Learning, un ambito dove le tecnologie multimediali e di Internet sono utilizzate per migliorare la qualità dell’apprendimento, grazie alle esperienze di scambio e discussione che avvengono su Moodle. È proprio sulla formazione AIB attraverso la piattaforma Moodle che Patrizia Lùperi è intervenuta nella sessione dedicata alla formazione professionale, nel pomeriggio di mercoledì 9 settembre. Il suo contributo dal titolo “La formazione a distanza in ambito professionale: il caso dell’Associazione Italiana Biblioteche” ha messo in evidenza l’esperienza dell’AIB nel progetto di formazione continua, legato strettamente a quell’apprendimento permanente delineato dalla L. 4/2013. In questa prospettiva l’AIB è chiamata a identificare, valutare e attestare il possesso delle competenze dei soci e il loro aggiornamento. Nella prima parte del suo intervento, la relatrice ha illustrato che ciò che è possibile fare, individuando modalità certe e sostenibili di formazione continua, mentre nella seconda parte è stata presentata l’offerta dei corsi già tenuti e di quelli in programmazione. Un’offerta ampia, articolata, adatta a diversi livelli di competenza e aggiornata alle moderne esigenze di tutti i settori, non solamente bibliotecari. Abstract e podcast dell’intervento.  Maria Accarino – maccarino(at)gmail.com ","
 AIB Formazione, e-learning, Em&M2015, formazione, moodle "
https://aibnotizie.aib.it/laltro-libro-un-seminario-a-potenza/,L’altro libro: un seminario a Potenza,,AIB Notizie,,11 Marzo 2022,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo questo contributo sul seminario svoltosi a Potenza, presso l’Università della Basilicata, il 16 dicembre 2021, tenuto da Federica Olivotto  e dedicato alla  struttura, alla gestione e alla catalogazione del libro cinese “a legatura cucita”. Il 16 dicembre 2021 la Biblioteca centrale d’ateneo dell’Università della Basilicata ha ospitato il seminario dal titolo L’altro libro: struttura, gestione e catalogazione del libro cinese “a legatura cucita”, tenuto da Federica Olivotto, sinologa, bibliotecaria tanto dell’Associazione Italiana Biblioteche quanto dell’ISMEO (Associazione internazionale di studi sul Mediterraneo e l’Oriente) per la “Biblioteca IsIAO” – Sala delle collezioni africane e orientali presso la Biblioteca nazionale centrale di Roma. La lezione è stata organizzata nell’ambito del Laboratorio di biblioteconomia digitale e ricerca bibliografica del Dipartimento di Scienze umane dell’ateneo. All’incontro, che si è svolto sia in presenza sia online ed è stato moderato dalla prof.ssa Antonella Trombone, docente titolare del Laboratorio, hanno partecipato dottorandi e studenti delle lauree magistrali dell’Università della Basilicata, in particolare quelli del Laboratorio di biblioteconomia digitale, bibliotecari, e il prof. Fulvio Delle Donne, direttore della Biblioteca centrale di ateneo. Gli interessi di studio e di ricerca della dott.ssa Olivotto vertono sulla storia delle biblioteche di eminenti orientalisti, come quella di libri cinesi di Lodovico Nocentini conservata presso la Biblioteca del Dipartimento Istituto italiano di studi orientali di Sapienza Università di Roma, e il Fondo Tucci della “Biblioteca IsIAO”. Cogliamo volentieri l’invito della nostra docente a pubblicare il resoconto del simposio poiché riteniamo che il tema trattato sia di interesse per studenti, bibliotecari, archivisti e storici dell’arte, che sempre più frequentemente si trovano a lavorare su fondi eterogenei, cioè su insiemi coesi di documenti dalle molteplici forme, tipologie, supporti. Prima di soffermarsi sulle specificità di carattere bibliologico che differenziano il libro tradizionale cinese da quello occidentale, l’argomento è stato introdotto attraverso una panoramica delle maggiori raccolte di libri in lingua cinese, pubblicati in Cina, presenti nelle biblioteche italiane, indicando un numero non irrilevante di notizie bibliografiche relative a questo tipo di materiale già presenti nell’OPAC SBN (allo stato attuale oltre 31.000). È stata poi fornita un’analisi dei supporti scrittori impiegati in Cina prima della comparsa della carta (invenzione tradizionalmente attribuita a Cai Lun nel 105 d.C., ma certamente già precedentemente utilizzata) – tavolette di legno, liste di bambù, rotoli di seta e carta – nonché degli strumenti utilizzati per la scrittura (lo stilo di legno, il coltello utilizzato per cancellare raschiando, il pennello per l’utilizzo dell’inchiostro). I due tipi di rotolo si differenziavano tra loro per il solo fatto che quelli in seta erano costituiti da una striscia di tessuto realizzata su misura per supportare il testo, al contrario di quelli in carta composti da fogli di misure standard incollati l’uno all’altro. Tutti questi formati hanno convissuto per lungo tempo, fino alla loro sostituzione con un formato “piatto” di libro, la cui comparsa fu certamente influenzata dal libro indiano su foglie di palma (poṭhī) e, al contempo, dall’invenzione della stampa xilografica sotto la dinastia Tang (618-907). L’evoluzione di questa nuova tipologia di supporto ha visto il susseguirsi di diversi formati: il libro “a fisarmonica”, il libro “a farfalla”, il libro “con dorso coperto” e, infine, quello denominato “a legatura cucita”. Il libro “a fisarmonica” (jīngzhé zhuāng), chiamato anche “legatura sutra”, fu particolarmente utilizzato per testi buddhisti e una sua peculiare variante è la legatura “a vortice”. Il libro “a farfalla” (húdié zhuāng), dotato di una copertina rigida con il titolo riportato sul piede, invece ben si adattava ad essere impiegato per opere illustrate e cartografiche. Sua evoluzione è il libro “con dorso coperto” (bāobèi zhuāng), che presentava una copertina non rigida che copriva anche il dorso e le cui pagine, stampate solo su un lato, erano legate mediante rotolini di carta imbevuti di colla. Con il tempo questo tipo di legatura fu perfezionato con l’aggiunta di una cucitura a punti lunghi che passava attorno al dorso, al piede e alla testa del volume: è il libro “a legatura cucita” (xiàn zhuāng). Questo formato più recente è stato utilizzato per un lungo periodo – dalla fine del XVI sec. al XIX secolo, prima dell’introduzione del libro occidentale – grazie ai suoi notevoli vantaggi: la caratteristica leggerezza, flessibilità e maneggevolezza, la resistenza della legatura, l’autonomia delle sue parti, la facilità con cui poteva essere restaurato. I libri in questo formato erano composti da un certo numero, che poteva essere anche consistente, di fascicoli che venivano riposti sugli scaffali per orizzontale, con il titolo riportato anche sul piede, e solitamente custoditi in apposite custodie in cartone o in legno. A seguito della prima parte bibliologica, l’intervento è proseguito analizzando alcuni aspetti specifici della catalogazione del materiale bibliografico in lingua cinese. Come noto, la traslitterazione è necessaria nel caso di lingue con scritture in alfabeti non latini o non alfabetiche; nel caso del cinese, per quanto sia unanime l’accettazione integrale del pīnyīn come norma di trascrizione (come prescritto dallo standard UNI ISO 7098:2005), la sua applicazione non è esente da problemi, principalmente legati al fatto che si tratta di un sistema di tipo fonetico. Ciò può produrre ambiguità nel caso di una lingua, quella cinese, in cui parole omofone non sono necessariamente omografe, rendendo non sempre chiare alcune espressioni riportate nella scheda catalografica, oppure comportando casi di omonimia nella trasposizione dei nomi personali. Pertanto, sebbene l’adozione di un sistema di conversione in alfabeto latino dei caratteri della lingua cinese (latinizzazione), che consenta una trascrizione standardizzata in ambito catalografico, sia una prassi ormai consolidata, non risolve però l’inconveniente della sostanziale inefficacia di un catalogo che rinunci all’utilizzo della scrittura originale in caratteri cinesi. Il problema ha riguardato le scelte catalografiche intraprese dalle maggiori biblioteche internazionali con raccolte bibliografiche in lingua cinese, ma nei cataloghi italiani rimane tuttora irrisolto e richiede dunque una riflessione. In merito alla compilazione della scheda catalografica sono state analizzate, in particolare, le aree ISBD obbligatorie (1, 4, 5) e le modalità per individuare le intestazioni e le indicazioni di responsabilità, per le quali è necessario conoscere la struttura dei nomi cinesi e provvedere a rinvii per ovviare al problema delle differenti modalità di trascrizione dei caratteri cinesi adottate dai singoli paesi e in diversi periodi di tempo. La lezione è risultata coinvolgente non solo per l’interesse del tema trattato ma anche per l’opportunità unica di poter visionare da vicino facsimili e originali dei supporti scrittori descritti. Si è potuto, inoltre, constatare quanto la catalogazione delle pubblicazioni in lingua cinese sia un’attività complessa che richiede tanto abilità linguistiche, quanto una formazione adeguata e lo sviluppo di competenze specifiche, oltre a uno scambio delle reciproche competenze tra bibliotecari ed esperti nella lingua. Abstract: This article  offers an account of the seminar hosted in Potenza (December 16, 2021), at the Central Library of the University of Basilicata, entitled The other book: structure, management and cataloguing of the Chinese book “with stitched binding” held by Dr. Federica Olivotto, sinologist and cataloguing librarian. Daniele Asproni, Luigi Bruno, Valentina Marinaro, Francesca Olivieri, Martina Storione. ","
 bibliologia, biblioteconomia, catalogazione, storia della lettura, storia delle biblioteche "
https://aibnotizie.aib.it/lasvis-il-festival-dello-sviluppo-sostenibile-e-il-position-paper-sulla-cultura/,L’ASVIS: il Festival dello sviluppo sostenibile e il Position paper sulla cultura,,AIB Notizie,,23 Aprile 2024,,HTML,https://aibnotizie.aib.it/,,,,CC BY-SA 4.0," L’Alleanza italiana per lo Sviluppo Sostenibile (ASviS) è stata fondata il 3 febbraio 2016 su iniziativa della Fondazione Unipolis e dell’Università di Roma “Tor Vergata”. Oggi vi aderisce  una rete di oltre 300 soggetti che sono coinvolti attivamente e sostengono le politiche della sostenibilità al fine di attuare i 17 obiettivi dell’Agenda 2030. L’Agenda fu firmata dai 193 paesi delle Nazioni Unite il 25 settembre 2015 per garantire un presente e un futuro migliore per l’umanità e sostenere la crescita del pianeta nel rispetto di un benessere collettivo e di una nuova era di prosperità. L’ASviS svolge il suo lavoro progettando moltissime attività, oltre a percorsi di formazione, organizza eventi, seminari, redige e pubblica documenti e coinvolge studiosi ed esperti in gruppi di lavoro tematici e strettamente connessi. Una delle tante iniziative implementate è il Festival dello Sviluppo Sostenibile che è alla sua ottava edizione ed è riconosciuta come la più grande iniziativa italiana per promuovere sia la sostenibilità economica sia quella sociale e quella ambientale nei territori e negli ambienti istituzionali come vorrebbe l’Agenda 2030. Questa manifestazione vuole contribuire al cambiamento necessario per sostenere e raggiungere i 17 obiettivi dello Sviluppo Sostenibile e, nelle precedenti edizioni, ha realizzato circa 5.500 eventi tra convegni, seminari, workshop, mostre, spettacoli, eventi sportivi, presentazioni di libri, documentari, etc. Ha  avuto il riconoscimento delle Nazioni Unite per la sua unicità, si  è classificata due volte come finalista agli SDGs Action Awards e rappresenta un’occasione per diffondere i principi della sostenibilità e realizzare un cambiamento culturale e politico che consenta all’Italia di attuare l’Agenda 2030 delle Nazioni Unite e centrare i 17 Obiettivi di sviluppo sostenibile (SDGs – acronimo inglese per Sustainable Development Goals). Anche le biblioteche possono partecipare al prossimo Festival che si terrà dal 6 al 23 maggio 2024, implementando iniziative per promuovere la sostenibilità. Seguendo le istruzioni, si può candidare il proprio evento ed entrare nel programma del Festival e, rispettando le linee guida, si avrà diritto alla relativa grafica e alla relativa pubblicità sui canali dell’ASvIS. Da sottolineare che il Festival è il frutto della collaborazione di tutte e tutti: i singoli eventi possono essere organizzati da chiunque voglia contribuire a portare l’Italia e il mondo su un sentiero di sviluppo sostenibile. https://2024.festivalsvilupposostenibile.it/candida-ora/ Si rileva che quest’anno, in ambito AsviS, per le Biblioteche e per tutti gli operatori di cultura il Festival è particolarmente significativo. Come si è accennato l’ASviS pubblica documenti in accesso libero e gratuito che spesso sono il risultato degli scambi e approfondimenti di Gruppi di lavoro, cui partecipano in maniera collaborativa molti esperti. Ogni gruppo di lavoro è legato ad uno dei 17 obiettivi, ma per la Cultura esiste un Gruppo trasversale cui partecipa l’AIB con propri rappresentanti, membri dell’Osservatorio Biblioteche e Sviluppo Sostenibile, https://www.aib.it/struttura/obiss/. Infatti, la Cultura nell’Agenda 2030 non è un obiettivo specifico poiché deve essere considerata come uno strumento strategico trasversale con cui si possono raggiungere tutti i 17 obiettivi. Le attività delle organizzazioni culturali possono orientare i cittadini nei loro comportamenti e nelle loro scelte future a sostegno della sostenibilità, producono benessere e sono pertanto prodromiche alla sostenibilità in maniera intrinseca. Va notato come gli Obiettivi di Sviluppo Sostenibile possano essere raggiunti in diversi modi dai diversi specifici settori culturali. Per esempio, se volessimo contribuire a limitare sprechi alimentari anche la pubblicazione di un libro che insegni ad utilizzare in cucina gli avanzi con delle ricette specifiche rappresenterebbe un piccolo contributo per raggiungere l’obiettivo 1 dell’Agenda ovvero l’obiettivo Fame Zero etc. Sulla complessa e articolata funzione della cultura l’ASviS ha pubblicato il Position Paper “Organizzazioni culturali e sviluppo sostenibile: le urgenze da affrontare” risultato del summenzionato  Gruppo di lavoro trasversale “Cultura per lo sviluppo sostenibile”. Il paper disponibile al link  https://asvis.it/notizie-sull-alleanza/19-20187/organizzazioni-culturali-e-sostenibilita-lanalisi-nel-position-paper-asvis, individua tutte le buone pratiche ma anche le criticità del settore cultura ed evidenzia come la Cultura, anche se non  esplicitamente elencata nei 17 obiettivi dell’Agenda 2030, non sia meno importante nel cammino verso la sostenibilità. Nel Position Paper le biblioteche sono citate come organismi importanti e rilevanti sia per la loro capillare distribuzione sul territorio sia per il loro accesso libero e gratuito e pertanto possono contribuire a colmare il divario che vi è nell’alfabetizzazione digitale e a divulgare informazioni di qualità che sostengano la formazione di un pensiero scientifico serio e rigoroso lontano da riflessioni legate a visioni false e manovrate da politiche demagogiche.  La cultura con la sua complessa articolazione e i suoi molteplici aspetti avrebbe necessità di un maggiore sostegno economico che purtroppo invece viene sempre più ridotto specialmente nel nostro paese, come si può evincere dalle recenti statistiche EUROSTAT. Nonostante questo, gli operatori del settore, inclusi i bibliotecari, non devono scoraggiarsi, ma mantenere salda la convinzione  che le attività implementate, anche dalle biblioteche, sono uno strumento fondamentale nel cammino previsto nell’Agenda 2030 per i  17 obiettivi. E’ importante dunque leggere e diffondere il Position Paper dell’ASviS che sarà ufficialmente presentato nell’ambito di un evento al Salone del Libro di Torino (https://www.salonelibro.it/ )  il 10 maggio in un evento che si incrocia perfettamente con il Festival per lo Sviluppo sostenibile cui è importante aderire per rafforzare il ruolo dei bibliotecari anche come  operatori del cambiamento.  Paola Maddaluno  OBISS, Osservatorio Biblioteche e Sviluppo Sostenibile ","
 Agenda 2030, Obiettivi di sviluppo sostenibile "
https://aibnotizie.aib.it/devecchis-larosa-less-eco-dei-libri/,L’Eco dei libri. Divagazioni semiserie tra libri e biblioteche negli scritti di Umberto Eco,,AIB Notizie,,19 Marzo 2016,,HTML,https://aibnotizie.aib.it/,,,,CC BY-SA 4.0," Umberto Eco Il 19 Febbraio scorso si è spento a 84 anni Umberto Eco, scrittore, filosofo, critico letterario, saggista e semiologo: vogliamo ricordarlo nella sua veste di estimatore e al contempo severo critico del mondo librario e bibliotecario, con una serie di “echi” sul tema libri e biblioteche, tratti dai sui scritti, narrativi e saggistici.[1]   Le biblioteche per cui più volentieri si ricorda Umberto Eco sono quelle da lui consegnate all’immaginario collettivo attraverso la sua letteratura. Nel Nome della rosa, con l’immagine labirintica della biblioteca (e non si dimentichi che Dedalus fu il suo pseudonimo sulle pagine del “Manifesto”, omaggio al costruttore di labirinti archetipico), l’autore ci regala un luogo potentissimo di fascinazione simbolica, in cui si incrociano i destini degli uomini e delle istituzioni, l’autorità della tradizione, l’ansia e i pericoli della conoscenza; mentre è nel “repositorio del sapere universale” della “biblioteca di San Vittore, dove passava lunghe mattinate, rubate alle lezioni”, che Baudolino attinge le conoscenze che gli consentono di falsificare mezza storia d’Occidente (Baudolino). La misteriosa fiamma della regina Loana ci porta invece in una biblioteca privata, dove i libri, come “geni nella bottiglia”, attendono la “libertà” che solo il lettore può dargli, appunto leggendoli. Privata o pubblica, è labirintica la biblioteca di Eco perché “è un repositorio dove al limite tutto si confonde e genera una vertigine, un cocktail della memoria dotta” (Leggo dunque sono). E non è certo un caso che Eco abbia pubblicato un suo contributo in un volume fotografico dal suggestivo titolo Il fascino delle biblioteche. Dalla biblioteca tradizionale ci spostiamo alle attuali biblioteche digitali, considerate da Eco come “un lavoro di ricerca in collaborazione sotto il controllo di qualcuno. Non è la saggezza della folla. È semplicemente la moltiplicazione e la semplificazione di un lavoro di ricerca collettivo che una volta richiedeva immondi spostamenti e ora si fa in linea giorno per giorno. È una cosa favolosamente interessante, ma non stupefacente. È come dire che il telefonino ha permesso enormi sviluppi rispetto al telefono fisso perché posso continuare a lavorare anche se sono seduto davanti a una panchina al parco” (Intervista a Umberto Eco, 2010). Nessuna enfasi particolare, dunque, nemmeno sulle enciclopedie collaborative, sebbene Eco si dichiarasse “utente compulsivo di Wikipedia, anche per ragioni artrosiche: quanto più mi fa male la schiena, quanto più mi costa alzarmi ed andare a cercare la Treccani […]. Non riuscirei a vivere senza, ma questo non mi impedisce di dire quali sono tutti i difetti e tutti i guai” (Intervista a Umberto Eco, 2010). Quanto alle novità dell’e-book, anche queste ad Eco sembravano relative: “L’umanità è andata avanti per secoli leggendo e scrivendo su pietre, poi su tavolette, poi su rotoli, ma era una fatica improba. Quando ha scoperto che si potevano rilegare tra loro dei fogli, se ancora manoscritti, ha dato un sospiro di sollievo. E non potrà mai più rinunciare a questo strumento meraviglioso. La forma-libro è determinata dalla nostra anatomia” (da una Bustina di Minerva, 1994). Ironicamente si augurava che il libro elettronico prevalesse: “la mia personale biblioteca, che conta circa cinquantamila volumi, compresi gli albi di Topolino, diventerebbe così un reperto archeologico e i miei eredi potrebbero venderla per alcuni miliardi.” (Ciò che nell’universo si squaderna). Certo, considerava “una grande comodità viaggiare con una chiavetta che contiene tutta la mia biblioteca, però l’unica garanzia del fatto che l’informazione si conservi sta ancora nel libro cartaceo” ([Intervista a Umberto Eco], 2011). Inoltre, le caratteristiche della lettura su uno schermo anziché su una pagina di carta gli sembravano tali da garantire al libro di restare “indispensable not only for literature, but for any circumstance in which one needs to read carefully, not only to receive information but also to speculate and to reflect about it” (Afterword, in The future of the book). Perché, in fondo, “Il libro è come la ruota. Una volta inventato, non si può fare di più” (Non sperate di liberarvi dei libri). A dirla tutta, nei confronti delle biblioteche istituzionali Eco non fu sempre tenero, vivendo talvolta con fastidio il frapporsi di una figura professionale tra sé e i libri. Indimenticabile, su tutti, il contro-decalogo della biblioteca “incubatica” (sono parole sue) che, riprendendola da Borges, riadattò nel brano De Bibliotheca; oppure l’evocazione di biblioteche di conservazione quali “vetusti palazzi dove gli inservienti sono di solito mutilati del braccio destro e dell’occhio sinistro, e cadono quando si inerpicano sulle scalette che portano alle sezioni dei libri rari” (Come fare le vacanze intelligenti). Tra i gustosi ritratti di ricercatori, di librai, di bibliofili e di bibliomani che Eco ci ha lasciato, rivendicando “all’andar per libri la dignità di un duro lavoro” (Per chi ama i libri), il lavoro del bibliotecario viene invece criticato, beninteso quando è svolto senza criterio: “La biblioclastia per incuria è quella di tante biblioteche italiane, così povere e così poco curate che non di rado diventano luoghi di distruzione del libro; perché c’è un modo di distruggere i libri lasciandoli deperire o facendoli scomparire in penetrali inaccessibili” (Leggo dunque sono). Ma quali erano, invece, le idee ‘biblioteconomiche’ di Eco, quelle che più o meno inconsapevolmente lo avvicinavano, da utente espertissimo qual era, ai concetti di base della professione bibliotecaria? Proviamo a saggiarne qualcuna. Per cominciare, la prima legge di Ranganathan, Books are for use: “Il bene di un libro sta nell’essere letto. Un libro è fatto di segni che parlano di altri segni, i quali a loro volta parlano delle cose. Senza un occhio che lo legga, un libro reca segni che non producono concetti, e quindi è muto” (Il nome della rosa). L’importanza di avere una raccolta consona alla mission della biblioteca: “Una biblioteca non si limita a raccogliere i tuoi libri, li legge anche per conto tuo” (da una Bustina di Minerva, 1998). La centralità della mediazione bibliotecaria, soprattutto in tempi di information overload: “Una volta un tale che doveva fare una ricerca andava in biblioteca, trovava dieci titoli sull’argomento e li leggeva; oggi schiaccia un bottone del suo computer, riceve una bibliografia di diecimila titoli, e rinuncia” (da una Bustina di Minerva, 2000). E ancora, la funzione del catalogo come strumento bibliografico: “Uno dei malintesi che dominano la nozione di biblioteca è che si vada in biblioteca per cercare un libro di cui si conosce il titolo. In verità accade sovente di andare in biblioteca perché si vuole un libro di cui si conosce il titolo, ma la principale funzione della biblioteca […] è di scoprire dei libri di cui non si sospettava l’esistenza, e che tuttavia si scoprono essere di estrema importanza per noi” (De Bibliotheca). Questa idea sconfina però nell’altra, quasi opposta, della serendipity della ricerca libraria: “la funzione ideale di una biblioteca è di essere un po’ come la bancarella del bouquiniste, qualcosa in cui si fanno delle trouvailles“; e tuttavia il cerchio si chiude in un elogio dello scaffale aperto, soluzione che consente di “esplorare degli scaffali che magari riuniscono tutti i libri di un certo argomento […], e trovare accanto al libro che si era andati a cercare un altro libro, che non si era andati a cercare, ma che si rivela come fondamentale” (De Bibliotheca). Sappiamo che il professor Eco considerava “ovvietà” i titoli basati sui giochi di senso a partire dal suo cognome, come è appunto il nostro; sappiamo però anche che riconosceva a chi vi cadeva “una certa freschezza di spirito, un entusiasmo per la vita e la sua imprevedibilità, un amore per le idee – per piccole che siano” (Come giustificare una biblioteca privata): caratteristiche che, ne siamo certi, non gli erano estranee. Speriamo che gli estimatori e gli affezionati ci perdonino questo divertissement scanzonato e affettuoso in suo ricordo; ci piace immaginarlo mentre lo legge nell’infinita, vertiginosa biblioteca che sicuramente lo ha accolto: una biblioteca che “non è solo il luogo della tua memoria, dove conservi quel che hai letto, ma il luogo della memoria universale, dove un giorno, nel momento fatale, potrai trovare quelli che altri hanno letto prima di te” (Leggo dunque sono); una biblioteca che “è forse ciò che esiste di più simile alla mente di un Dio onnisciente” (Ciò che nell’universo si squaderna); una biblioteca che ci avvicina all’immortalità: “un libro ci consente di vivere più e più intensamente di quelle poche decine di anni che la biologia ci consente. Rispetto a chi non legge io sono più vecchio di Matusalemme” (Leggo dunque sono).      Chiara De Vecchis, Lucilla Less, Manuela La Rosa – CER AIB Lazio – lazio(at)aib.it        [1]   Il nome della rosa, Milano, Bompiani, 1980, pp. 79-91. De Bibliotheca, intervento in occasione delle celebrazioni dei 25 anni di attività della Biblioteca Comunale di Milano nell’attuale sede di Palazzo Sormani, 10 marzo, 1981. Per chi ama i libri vecchi, prefazione a Claudio M. Messina, Guida ragionata alle librerie antiquarie e d’occasione d’Italia, 1989, Biblioteca del Vascello – Stampa Alternativa, 1988, pp. 8-9 (già in “L’Espresso”, 23 agosto 1987). Come fare le vacanze intelligenti, pp. 75-76, e Come giustificare una biblioteca privata, pp. 139-140, in Il secondo diario minimo, Milano, Bompiani, 1992. Afterword, in The future of the book, edited by Geoffrey Nunberg, Berkeley, Los Angeles, University of California Press, 1996, pp. 295-306, cit. p. 300. Baudolino, Milano, Bompiani, 2000, cap. 6: Baudolino va a Parigi, pp. 68-82. La bustina di Minerva, Milano, Bompiani, 2000. Il fascino delle biblioteche, Torino, Allemandi, 2002. La misteriosa fiamma della regina Loana, Milano, Bompiani, 2004, p. 129. Leggo dunque sono. Le avventure del bibliofilo più famoso d’Italia, estratto della «lectio magistralis» Avventure di un bibliofilo tenuta al Lingotto di Torino per l’apertura della Fiera del Libro, 10 maggio 2007. Jean-Claude Carrère – Umberto Eco, Non sperate di liberarvi dei libri, Milano, Bompiani, 2009, p. 108. Ciò che nell’universo si squaderna, “L’Espresso”, 6 novembre 2014.    (Foto di copertina con licenza Creative Commons. Da filosoφicamente http://www.filosoficamente.org/maurizio-ferrari-su-eco-e/) ","
 lettura, umberto eco "
https://aibnotizie.aib.it/limpatto-del-covid-19-sulle-biblioteche-dellemilia-romagna/,L’impatto del Covid-19 sulle biblioteche dell’Emilia-Romagna,,AIB Notizie,,6 Agosto 2020,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo un contributo di Roberta Turricchia sulla vicenda Covid-19 in Emilia -Romagna. Gli eventi epocali sono contrassegnati da date che non si dimenticano: a mio avviso, il 23 febbraio 2020 ha segnato il primo impatto del Covid-19 sulle biblioteche dell’Emilia-Romagna. In tale data il Presidente della Regione Emilia-Romagna emette infatti l’ordinanza n. 1/2020 con cui dispone misure urgenti per il contenimento e la gestione del Covid-19. Tra le misure, dispone la chiusura al pubblico degli istituti e luoghi della cultura di cui all’art. 101 del Codice dei beni culturali e del paesaggio, ad esclusione delle biblioteche. Le biblioteche dell’Emilia-Romagna resteranno quindi aperte al pubblico, mentre saranno chiuse in altre regioni del Nord quali la Lombardia, la Liguria, il Piemonte e il Veneto. Il giorno seguente, il 24 febbraio, l’AIB Emilia-Romagna scrive al Presidente della Regione Stefano Bonaccini (ma non riceverà mai risposta) sottolineando che la vocazione sociale delle biblioteche potrebbe favorire il contagio poiché le biblioteche sono luoghi  di aggregazione sociale e culturale, altamente frequentati da bambini, ragazzi, studenti, anziani, cittadini. Mesi dopo, sarà proprio la componente aggregativa ad indurre la taske force guidata da  Vittorio Colao a determinare la classificazione delle biblioteche a livello 3 nella tabella per la riapertura stilata ad aprile secondo i codici Ateco. A partire dall’emanazione dell’ordinanza regionale del 23 febbraio gli emiliano-romagnoli si renderanno profondamente conto della gravità che l’impatto del virus potrà avere nel tessuto sociale, economico, relazionale e le biblioteche reagiranno a quel forte segnale con prontezza, ma in modo disomogeneo e non coordinato, commisurato, presumo, alla effettiva possibilità di garantire misure di sicurezza. Riporto a memoria solo alcune biblioteche ed alcuni tra i provvedimenti adottati:  la Biblioteca Delfini di Modena sospende il servizio di lettura e consultazione di giornali e riviste; la biblioteca per ragazzi Casa Piani di Imola chiude le attività di gioco in ludoteca; la Biblioteca Universitaria di Bologna dispone i posti a scacchiera nelle sale di lettura per garantire il distanziamento interpersonale, l’Università di Bologna elimina alcune sedute nelle sale di studio. Chiudono al pubblico la Mediateca di San Lazzaro di Savena, la Palatina di Parma, le sale studio dell’Università di Modena e Reggio Emilia. Ovunque sono annullati eventi, laboratori, atelier. L’uso della mascherina nei luoghi e uffici destinati al pubblico non è ancora prescrittivo e nelle biblioteche comincia la ricerca per l’approvvigionamento dei dispositivi di sicurezza che si impennerà durante la chiusura degli istituti, disposta per tutte le biblioteche italiane il 9 marzo. La chiusura Sarà infatti il D.P.C.M. del 9 marzo a chiudere le biblioteche in tutta Italia, dunque anche in Emilia-Romagna. Dal 9 marzo saranno chiuse al pubblico oltre 11.800 biblioteche (tante sono le biblioteche italiane censite dall’ICCU), di cui 1.483 in Emilia-Romagna: l’impatto sociale ed economico sarà altissimo come pure l’impatto organizzativo e strutturale sulle biblioteche. Due giorni dopo, l’11 marzo l’OMS (Organizzazione Mondiale della Sanità) dichiarerà che il focolaio di infezione prodotto dal nuovo Coronavirus SARS-Covid-19 è da considerarsi pandemia. Tra il 24 febbraio e il 30 aprile si fermerà completamente tutto il settore culturale regionale con un mancato incasso pari a circa 45 milioni di euro. Nel medesimo periodo saranno annullati 2.045 eventi in biblioteche e archivi. Circa 1.500 biblioteche chiuse hanno rappresentato anche un costo sociale (spesso non calcolato) che ha inciso sul tessuto relazionale, culturale, conoscitivo del nostro territorio e sulle opportunità di pari accesso al digitale che i servizi bibliotecari contribuiscono a garantire e rispetto al quale sarà fondamentale rafforzare gli investimenti. Su questo tema centrale sono opportunamente intervenuti presidente e vice presidente della nostra associazione con uno specifico articolo su “AIB Studi”. Sul piano organizzativo e strutturale, le biblioteche hanno dovuto attrezzarsi per contenere i rischi e tutelare la salute del personale i cui turni di lavoro in presenza sono stati contingentati, a favore dello smart working che è divenuto una modalità di lavoro ampiamente diffusa nel settore pubblico, seppur per necessità, e incentivata dal decreto “Cura Italia”. Al 21 aprile il 78,8% dei dipendenti delle pubbliche amministrazioni dell’Emilia-Romagna stava lavorando in smart working e in telelavoro, per un totale di oltre 3.420 persone. Durante la chiusura delle loro sedi, le biblioteche hanno avviato onerosi piani di predisposizione alla riapertura che hanno incluso spazi, arredi, attrezzature, servizi, riorganizzazione del lavoro al pubblico e del back office, tutela della salute di utenti e dipendenti, studi e confronti su modalità e tempi di persistenza del virus su superfici e materiali presenti nelle nostre raccolte (carta, cartone, stoffa, plastica, etc. ). Se da un lato il lockdown ha bloccato e congelato un paese, dall’altro ha accelerato i processi di riconversione dei servizi, riavviato forme collaborative tra istituti, sistemi ed enti ricompattando il servizio bibliotecario regionale verso obiettivi saldamente condivisi ed evidenziato gli elementi che accomunano le biblioteche, anche di diversa tipologia. La chiusura ha sospeso la circolazione dei prestiti interbibliotecari regionali, ma non ha fermato i servizi nei singoli istituti che in molti casi sono stati convertiti in modalità a distanza, aprendo di fatto una fase di riflessione sull’identità e il ruolo futuro delle biblioteche, sul loro posizionamento, sulle potenzialità ancora da esprimere, sul rapporto tra biblioteche e comunità. Durante la “fase 1” alcune biblioteche hanno strutturato servizi di prestito a domicilio (es. la Biblioteca Manfrediana di Faenza con l’ausilio dei volontari dei rioni o la Biblioteca di Castel Guelfo con l’aiuto dei volontari della protezione civile), potenziato il reference a distanza via mail, telefono, form, app, proposto bibliografie e consigli di lettura, segnalato video di attività e conferenze svolte in precedenza, presentato cimeli bibliografici e luoghi (es le clip della biblioteca dell’Archiginnsio di Bologna sugli spazi solitamente inaccessibili), offerto videoletture (le biblioteche del reggiano ne hanno pubblicato l’elenco sul loro sito), rafforzato i contatti sui social anche con indovinelli letterari (es Salaborsa-Bologna) e puzzle di ambienti (es. il puzzle dell’Aula Magna della Classense-Ravenna), suggerito ai bambini e ai loro genitori la partecipazione a laboratori on line (ad es. il tutorial “Il coniglio porta ovetti di Pasqua” di Casa Piani, sezione ragazzi della Biblioteca comunale di Imola, per la costruzione di un porta ovetti pasquale), incrementato il prestito digitale (dal 1 al 25 marzo le biblioteche dell’Istituzione del Comune di Bologna hanno registrato 2.600 nuove iscrizioni alla piattaforma Emilia Digital Library-MLOL, una media di 100 giorno) come ha notato Lorenzo Baldacchini in “AIB notizie”. Va ricordato che, grazie alla collaborazione tra l’Associazione Italiana Biblioteche, l’Associazione Italiana Editori e i titolari dei diritti, le biblioteche hanno potuto effettuare videoletture e caricarle liberamente in rete, attingendo ad una lista di titoli concordati. Tutte le diverse attività erogate durante la chiusura delle sedi saranno approfondite in vista del “Bibliopride”, l’evento AIB che quest’anno sarà dedicato alle biblioteche durante il lockdown. In questo scenario il personale bibliotecario non ha potuto sottrarsi alle difficoltà imposte da un contesto fluido ed emergenziale e da modalità lavorative frequentemente asincrone in cui sono emerse difficoltà di comunicazione e complessità relazionali, frammentazione dei processi di lavoro, situazioni di stress, frustrazione nel tentativo di anticipare scenari e disposizioni, deboli competenze in ambito digitale e tecnico, incertezze. I lavoratori esternalizzati, in particolare, sono stati penalizzati dalla contrazione o sospensione degli appalti e, in merito, l’Osservatorio Lavoro e Professione dell’AIB sta elaborando dati sull’emergenza lavoro verificatesi nelle biblioteche. Anche il recente monitoraggio avviato dall’ ISTAT per ricostruire la mappatura delle biblioteche italiane potrà fornirci elementi di valutazione circa le ripercussioni dell’emergenza da Covid-19 sui lavoratori del settore bibliotecario. La riapertura Con l’ordinanza n. 74, il  30 aprile il Presidente della Regione Emilia-Romagna consente la riapertura al pubblico delle biblioteche, esclusivamente per il servizio di prestito e restituzione con modalità idonee ad evitare qualsiasi rischio di contagio. Prontamente, l’AIB Emilia-Romagna segnalerà al Presidente Bonaccini il proprio stupore per  l’accelerazione: in conferenza stampa, infatti, il Presidente del Consiglio dei Ministri Giuseppe Conte aveva preannunciato la riapertura delle biblioteche a partire dal 18 maggio, come stabilirà poi il D.P.C.M del 17 maggio (mentre  l’utilizzo delle biblioteche delle università, degli enti pubblici di ricerca e di alcuni istituzioni, sempre in regime di sicurezza era stato già disposto dal D.P.C.M. 6 del 26 aprile 2020).  A fine aprile, infatti, le biblioteche dell’Emilia-Romagna erano ancora impegnate in onerosi piani di riorganizzazione dei servizi da offrire nuovamente al pubblico, di ripensamento delle attività degli uffici e delle modalità di lavoro in sicurezza, di fruizione degli ambienti e dei documenti da parte degli utenti, di ricerca dei dispositivi di protezione e in attesa di chiarimenti e indicazioni circa la sanificazione di ambienti e collezioni. Erano inoltre ancora in corso i tavoli tecnico-scientifici di confronto per giungere a linee condivise, quali il “Tavolo metropolitano per la sicurezza sui luoghi di lavoro” della Città di Bologna e il tavolo di confronto su azioni e strumenti per la riapertura condotto dall’IBACN (Istituto per i Beni Artistici Culturali e Naturali della Regione Emilia-Romagna) che produrranno le loro evidenze solo successivamente. Molte biblioteche pubbliche di ente locale non riapriranno quindi il servizio di prestito in sede a partire dal 4 maggio. Tra queste  le biblioteche del Comune di Bologna, del Comune di Modena, del Comune di Imola, del Comune di Ferrara, del Comune di Forlì, dell’Unione della Romagna Faentina, dell’Unione della Bassa Romagna, del Comune di Parma, del Comune di Piacenza, la Malatestiana di Cesena, la Gambalunga di Rimini. Oggi le biblioteche pubbliche di ente locale dell’Emilia-Romagna condividono un piano graduale di riapertura e riavvio dei servizi, misure di prevenzione e protezione, protocolli di gestione dei documenti e dei servizi grazie anche al confronto avviato dall’IBACN della Regione Emilia-Romagna e i cui esiti sono confluiti in vari documenti operativi. E’ forte l’esigenza di presidiare il cambiamento e di capire come potranno posizionarsi le biblioteche alla luce di un nuovo paradigma.  In questi mesi, l’Associazione Italiana Biblioteche ha supportato biblioteche e bibliotecari di fronte all’emergenza e orientato la comunità professionale, pubblicando dapprima un repertorio di fonti informative controllate e autorevoli, poi comunicando puntualmente chiarimenti sulle disposizioni e sulla tutela della salute in biblioteca. Ha fornito consulenza sulle fonti scientifiche relative alla persistenza del virus sui materiali,  interagendo in merito anche con l’ICPAL, e organizzato incontri virtuali (Aperitivi in biblioteca) dedicati a temi specifici che hanno riscontrato molte adesioni. La Commissione nazionale biblioteche pubbliche dell’AIB ha pubblicato, a sua volta, il documento “Disegnare la fase due: progettare la riapertura delle biblioteche pubbliche” che ha rappresentato un punto di riferimento per la comunità professionale. Nell’insieme un impegno importante che continua e continuerà anche nei prossimi mesi. Link utili Monitoraggio effetti Covid19 sulla cultura: un profondo rosso <https://ibc.regione.emilia-romagna.it/notizie/2020/monitoraggio-effetti-covid19-sulla-cultura-un-profondo-rosso> <http://www.funzionepubblica.gov.it/articolo/ministro/25-03-2020/pa-lo-smart-working-nelle-regioni-ecco-i-primi-dati> Lorenzo Baldacchini,  Le biblioteche ai tempi del virus,  “AIB Notizie”, 2 aprile 2020, <https://aibnotizie.aib.it/le-biblioteche-ai-tempi-del-virus/> <https://www.istat.it/it/archivio/217094> <https://www.aib.it/categorie/attivita/comunicati/> Disegnare la fase due: progettare la riapertura delle biblioteche pubbliche, <https://www.aib.it/attivita/2020/81918-disegnare-la-fase-due-progettare-la-riapertura-delle-biblioteche-pubbliche/> Roberta Turricchia Presidente regionale AIB Emilia-Romagna Imola, 6 agosto 2020   ","
 Covid-19, Emilia-Romagna "
https://aibnotizie.aib.it/linclusione-in-maria-abenante-presentazione-del-volume-lorgoglio-di-essere-bibliotecari/,L’inclusione in Maria Abenante. Presentazione del volume L’orgoglio di essere bibliotecari,,AIB Notizie,,4 Marzo 2021,,HTML,https://aibnotizie.aib.it/,,,,CC BY-SA 4.0," Con molto piacere pubblichiamo il resoconto, curato da Giuseppe Basile, della presentazione organizzata dall’AIB puglia del volume dedicato a Maria Abenante.L’orgoglio di essere bibliotecari Organizzata dalla Sezione Puglia dell’AIB di concerto con l’AIB nazionale, si è tenuta il 24 febbraio la presentazione del volume “L’orgoglio di essere bibliotecari: saggi in ricordo di Maria A. Abenante”. È stato un incontro ricco di riflessioni, di considerazioni e di stimoli ma allo stesso tempo pregno di umanità e di commozione nel comune ricordo dell’amata e indimenticabile collega Maria Antonietta Abenante (1969-2019). “Tutti i cittadini hanno pari dignità sociale e sono eguali davanti alla legge, senza distinzione di sesso, di razza, di lingua, di religione, di opinioni politiche, di condizioni personali e sociali. È compito della Repubblica rimuovere gli ostacoli di ordine economico e sociale, che, limitando di fatto la libertà e l’eguaglianza dei cittadini, impediscono il pieno sviluppo della persona umana e l’effettiva partecipazione di tutti i lavoratori all’organizzazione politica, economica e sociale del Paese”. Lucia di Palo, presidente dell’AIB Puglia, apre l’incontro citando l’articolo 3 della Costituzione, i cui princìpi dovrebbero trovare strumenti di attuazione proprio nelle biblioteche e nell’impegno militante dei bibliotecari. La conoscenza come risorsa infinita e bene immateriale da condividere attraverso la biblioteca, strumento e luogo di formazione, apprendimento e inclusione per contrastare la povertà educativa. L’inclusione da attuarsi non solo attraverso il ruolo delle biblioteche come centri di aggregazione sociale ma come luoghi di culture altre. L’impegno, l’amore per la professione, il suo modo di essere e di porsi, hanno fatto di Maria Abenante un esempio di inclusione. La presidente del Consiglio regionale della Puglia Loredana Capone esordisce ricordando la scomparsa dell’intellettuale Franco Cassano che ha segnato con il suo pensiero meridiano una rilettura del Mezzogiorno. E proprio il ridare al sud dignità di soggetto di pensiero è stato uno degli impegni di Maria Abenante anche con la sua funzione di facilitatrice della lettura dell’attualità. La dignità di tutti deve essere esaltata e le biblioteche hanno un compito essenziale in questo senso. La Presidente ricorda come negli anni scorsi da assessore alla Cultura ha fatto destinare 120 milioni di euro al progetto Community Library per la realizzazione di biblioteche in tutta la Puglia. Ricorda inoltre l’impegno per il territorio della Biblioteca del Consiglio regionale e la prossima apertura presso l’ex Caserma Rossani del Polo regionale delle biblioteche pugliesi. Chiude l’intervento manifestando fiducia e stima per i bibliotecari: coloro che danno linfa vitale, che danno l’anima, che dai libri estraggono la cultura per alimentare la vita delle comunità. Prende poi la parola Corrado Petrocelli, a cui è affidato il compito di moderatore, che esordisce ricordando quando, da rettore dell’Università di Bari, su proposta di Silvia Barile (1966-2013) dell’Associazione “Libri su misura” contribuì alla realizzazione della biblioteca pediatrica “Le quattro stagioni” per bambini malati oncologici, ben presto implementata per assecondare anche le richieste dei famigliari e degli studenti. Non manca naturalmente di informare che presso “La casa del popolo” a Bari il 12 aprile 2019 è stata inaugurata una biblioteca di comunità, nel cuore del quartiere Madonnella, dedicata a Maria Antonietta Abenante e alimentata dalle donazioni anche di privati cittadini. Petrocelli, attualmente rettore dell’Università di San Marino, si sofferma brevemente su alcuni saggi contenuti nel volume riguardanti il tema dell’inclusione. Fa riferimento allo scritto di Franco Mercurio secondo il quale Maria Abenante, prima di molti altri, aveva compreso il ruolo strategico che può svolgere la biblioteca pubblica nel tentare di tenere insieme l’identità di comunità e le culture delle diverse etnie di immigrati in una visione di superamento del contrasto fra integrazione e segregazione, dove persone con valori culturali diversi entrano in relazione. Cita inoltre l’intervento militante di Piero Cavaleri nella parte in cui dice che i bibliotecari sono impegnati nel cambiamento sociale e pertanto sono progressisti. A tal proposito Petrocelli cita l’economista statunitense, premio Nobel nel 2001, Joseph Stiglitz che fu allontanato dalla poltrona di vice presidente della Banca mondiale per aver rivelato che la Banca aveva chiesto ai paesi poveri di non erogare stanziamenti per l’istruzione di base e l’alfabetizzazione degli adulti. Da qui il collegamento e i riferimenti al saggio di Stefano Parise sul ruolo delle biblioteche come istituti della democrazia che a volte sono in crisi per la crisi dei valori fondanti della democrazia, che subisce attacchi senza precedenti soprattutto dallo strapotere dei mercati finanziari e dalla privatizzazione della conoscenza e dell’alta formazione. Le biblioteche devono reagire e resistere come baluardi contro le disparità, le disuguaglianze, la povertà educativa. Anna Vita Perrone, dirigente della Sezione Biblioteca e Comunicazione Istituzionale del Consiglio Regionale della Puglia, nel breve indirizzo di saluto sottolinea come la ricchezza dei saggi contenuti nel volume costituisce motivo di vanto per il curatore e ne fa un testo di riferimento per tutti i bibliotecari. Ricorda Maria Abenante e il suo approccio alle questioni, contemporaneamente mite e rigoroso, attraverso le parole degli utenti della biblioteca: Maria sapeva ascoltare, era empatica, accogliente, disponibile, sensibile, inclusiva, delicata, gentile, umile; era una guida costante, di immensa cultura, rigorosa nella ricerca personale, nello studio degli archivi, nelle pubblicazioni curate. Vittorio Ponzani, curatore del volume, manifesta la sua emozione perché il libro è frutto del lavoro di tanti. Un bel modo per ricordare Maria che a lei sarebbe piaciuto, perché lei amava i libri, perché è un ricordo duraturo, realizzato da bibliotecari e studiosi di alto livello che erano suoi amici. Dal 28 febbraio 2019 nella comunità professionale si è scatenata una tempesta, una miriade di messaggi che condividevano l’amore e l’affetto per Maria. Questa partecipazione, affinché il ricordo per quanto doloroso non andasse perduto, si è tramutata in eventi. Ad aprile 2019, è stato organizzato il 1. Seminario dedicato a Maria Abenante presso il Consiglio regionale della Puglia. È seguita l’indizione da parte dell’AIB nazionale del Premio “Maria Abenante” che ha visto l’affermazione di Nunzia Pastorini. In seguito è nata l’idea di una pubblicazione nella quale ogni autore ha inserito liberamente affetti, interessi, argomenti, dacché non era stato dato alcun tema. Ne è scaturita un volume con due temi centrali, molto cari a Maria Abenante, l’etica bibliotecaria e l’inclusione. Per il vice presidente nazionale AIB Maria è stata la persona più inclusiva del punto di vista personale e professionale che abbia mai conosciuto. Inclusiva senza mediazione, senza venir meno ai propri valori fondamentali, aperta al confronto, all’ascolto e alla mediazione. Maria era particolarmente sensibile al tema forse perché lei stessa aveva una storia culturale di inclusione e multiculturalità, facendo parte la sua famiglia della minoranza etnico-linguistica albanese arbëreshë, insediata in Calabria. Franco Neri, già Direttore della Biblioteca Lazzerini di Prato, ricorda come Maria portava gli altri oltre il limite, riusciva col dialogo e l’ascolto a far emergere i talenti di ognuno; quel dialogo che mette in gioco e dal quale si esce indelebilmente trasformati. Tra i valori di Maria colloca subito quella che Gorman definisce la stewardship, la maestria di competenze e di arte per la presa in carico dei beni immateriali; beni che dovrebbero comprendere anche i beni relazionali che nascono nell’attività delle biblioteche. Lo stesso abusato concetto di resilienza dovrebbe significare il mettersi in gioco per attivare un processo di cambiamento; e la biblioteca è inclusiva se capisce il linguaggio e le esigenze degli altri. Neri dalla prima edizione delle opere di  S. R. Ranganathan estrapola tre epigrafi che ben si adattano a Maria e ai suoi valori. La prima citazione è dalle Leggi di Manu: “Portare la conoscenza a tutti ed educarli a percepire il giusto. Anche possedere tutto l’universo non può eguagliare questa forma di servizio”. Ranganathan cita anche David Henry Thoreau il quale era convinto che l’Inghilterra avesse le risorse per costruire una comunità nobile attraverso la cultura: “Invece di nobili, che ci siano nobili villaggi pieni di uomini. Se necessario, rinunciamo a un ponte sul fiume … ed edifichiamo almeno un arco sopra il più buio abisso d’ignoranza che ci circonda”. L’ultima epigrafe Ranganathan la mutua da Ovidio e Bacone affermando che “La lettura diventa carattere, diventa persona”. Sara Chiessi, bibliotecaria presso la Biblioteca San Giorgio in Piano (BO), racconta di aver conosciuto Maria a Bari durante uno dei Workshop di Teca del Mediterraneo e di aver riscontrato in lei l’ospitalità e l’accoglienza in persona. Proprio l’accoglienza, concetto che la Chiessi preferisce a inclusione e integrazione, che dovrebbe essere il cardine dell’agire bibliotecario. Le biblioteche devono accogliere a braccia aperte, soprattutto le biblioteche pubbliche che più di altre hanno un servizio di bassa soglia, dove tutti indistintamente possono entrare, senza alcun limite, senza particolari regole. La biblioteca accoglie i bisogni informativi e culturali e a volte riesce ad accogliere anche i bisogni inespressi. L’accoglienza non deve sfuggire alle regole biblioteconomiche e, pertanto, sarebbe opportuno che alla base di tutto ci sia un progetto: accogliere non significa accogliere acriticamente ma fare una selezione secondo la mission della biblioteca. È indispensabile ascoltare, valutare, soppesare tutte le richieste e saper spiegare e motivare gli inevitabili dinieghi. Accogliere come attitudine! I bibliotecari devono saper accogliere; devono saper praticare la gentilezza (tema affrontato nel volume da Maria Stella Rasetti), uscire dalla comfort zone, dentro la quale molti si trincerano, ed essere flessibili. Sara Chiessi a tal proposito cita da Wonder: “Quando ti viene data la possibilità di scegliere se avere ragione o essere gentile, scegli di essere gentile”. L’accoglienza ha purtroppo subito un duro colpo con la pandemia da Coronavirus. Molte biblioteche però hanno cercato di mantenere una relazione con gli utenti che erano rimasti fuori e di rimanere comunque accoglienti. Si è scoperto così come nella pubblica amministrazione possono esserci cambiamenti repentini proprio in nome dell’accoglienza: alle porte fisiche si sono sostituite e aperte porte virtuali. Gli ultimi due interventi sono stati relativi all’Associazione e Biblioteca “Annalisa Durante” di Napoli. Il presidente Giuseppe Perna ricorda che la loro è un’associazione che tiene particolarmente al valore della memoria essendo intestata in memoria di Annalisa Durante (1990-2004), vittima innocente della camorra, alla quale si associa ora il ricordo di Maria Abenante. L’associazione, nata nel 2005 per attivare un percorso di recupero culturale e sociale nel quartiere Forcella di Napoli, nel tempo ha affinato una spiccata capacità inclusiva attivando rapporti con cittadini di ogni età, associazioni, famiglie, scuole, musei, altre realtà insistenti in una zona centrale ma emarginata della città. Per diffondere la lettura l’associazione ha iniziato a donare e a ricevere libri in una sorta di bookcrossing che si è man mano allargato. Ora la biblioteca è in SBN ed eroga una serie articolata di servizi. La biblioteca, sottolinea Perna, non deve essere vista e concepita come luogo in attesa dei frequentatori ma deve proiettarsi all’esterno, verso la comunità. Il progetto “Zona NTL”, ad esempio, destinato ad attivare a Forcella un circuito virtuoso, culturale ed economico su “Napoli”, “Turismo” e “Legalità”, rappresenta uno dei principali ambiti di intervento in cui opera l’Associazione. Inoltre, la Biblioteca “Annalisa Durante” è parte attiva del Patto locale per la lettura denominato “Reading Forcella”: un vero e proprio modello di integrazione di comunità di pratiche. L’incontro si conclude con l’intervento di Nunzia Pastorini, bibliotecaria presso la Biblioteca “A. Durante” di Napoli e vincitrice del Premio Maria A. Abenante, che esordisce rincordando come Maria Abenante sia entrata nel suo percorso umano e professionale come una cometa che brilla, insieme a quella di Annalisa Durante, nel percorso di rigenerazione sociale intrapreso dalla sua associazione. Nunzia Pastorini ha illustrato tutte le attività proposte dalla sua Biblioteca che non ha cessato di operare neanche durante le chiusure imposte dai lockdown per coronavirus grazie al sito https://casadiquartiere.it/ sul quale è possibile conoscere tutte le informazioni, i progetti e le attività nonché usufruire di servizi e di documentazione riguardante la biblioteca, il quartiere Forcella e tutta Napoli. Corrado Petrocelli prima di cedere la parola alla “padrona di casa” Lucia Di Palo ha lanciato ancora una volta un appello a favore delle biblioteche scolastiche abbandonate a se stesse senza la presenza di una figura professionale di ruolo. La presidente regionale AIB Puglia è grata per l’incontro trascorso con commozione ma in serenità con lo sguardo profondo e accogliente di Maria Abenante e si augura che le biblioteche siano anche uno strumento, un luogo e un mezzo per poter scandagliare la coscienza di noi stessi. Giuseppe Basile vicepresidente AIB Puglia ","
 Maria Abenante "
https://aibnotizie.aib.it/linnovazione-nelle-biblioteche-unintervista-a-ferruccio-diozzi/,L’innovazione nelle biblioteche: un’intervista a Ferruccio Diozzi,,AIB Notizie,,23 Maggio 2023,,HTML,https://aibnotizie.aib.it/,,,,CC BY-SA 4.0," Tra gli incontri on line nell’ambito dell’ultimo Convegno delle Stelline (Milano, 30/31-3-2023), c’è stato quello intitolato “Innovazione e dintorni: la sfida di progettare e definire l’innovazione in biblioteca” organizzato dall’AIB  e  consistente in un’intervista a Ferruccio Diozzi (napoletano, prima in servizio presso la Biblioteca Universitaria di Napoli poi responsabile del Centro Documentazione del CIRA,  Centro Italiano Ricerche Aerospaziali docente e autore di pubblicazioni scientifiche, ha ricoperto alcune cariche in associazioni professionali, attualmente direttore di questa testata), a cura di Cristina Gioia e Roberta Moro (rispettivamente vicepresidente e membro del CER – Comitato Esecutivo Regionale  di AIB Lombardia). Ecco alcuni contenuti dell’iniziativa e  qualche considerazione in proposito. Le istituzioni bibliotecarie, rese più forti dalla capacità di fare rete e di andare incontro alle esigenze del pubblico, potranno avere un ruolo significativo anche in futuro; permangono però importanti difficoltà, come la carenza di personale. Alcune tematiche, come l’AI – Intelligenza Artificiale, possono esercitare sulle biblioteche un impatto notevole (a tale proposito si segnala il progetto Reading (&) Machine il quale “esplora le opportunità” che questa, insieme a realtà aumentata e virtuale, offre “per riavvicinare le persone alla lettura”). Negli anni passati si sono diffuse tecniche di misurazione dell’efficacia delle biblioteche, adesso va assunto lo stesso atteggiamento ricettivo verso l’innovazione non solo tecnologica  ma anche sociale, considerato che in Europa e negli Stati Uniti né le amministrazioni pubbliche né le aziende private riescono a soddisfare tutte le necessità dei cittadini. Fin dagli anni novanta del Novecento è cambiato l’approccio nei confronti degli utenti, con la ricerca di una maggiore comprensione delle loro esigenze (e pure con il riconoscimento della centralità di chi usa i servizi offerti). Le funzioni sociali della biblioteca corrispondono a un’attitudine che già esiste, ma potrebbe essere migliorata e costituire un plus per il futuro. Dai limiti di risorse deriva la necessità di rivolgersi ad altri soggetti operanti nel territorio, soprattutto stringendo partnership con enti del terzo settore con un processo di ibridazione. Va inoltre tenuto presente come dopo la fine della pandemia, l’utenza delle biblioteche sia diminuita, molti siano i lettori e gli utenti persi e questo costituisce un ulteriore elemento di difficoltà per un’efficace gestione. Per fare innovazione occorrono competenze sulle nuove tecnologie e capacità di comprenderne le criticità ma non deve mancare la consapevolezza della realtà in cui si agisce. Sarebbe opportuna una trasformazione nella concezione del lavoro: la società italiana appare lenta ad adattarsi ad un lavoro “ricco”, non solo economicamente ma anche dal punto di vista della soddisfazione di chi lo svolge e delle organizzazioni in cui è attuato; inoltre va evidenziata l’importanza della formazione continua in un percorso di innovazione, un metodo indispensabile per il patrimonio culturale dello specialista. Molti bibliotecari sono poi preoccupati per la disintermediazione determinata dalla possibilità che il reperimento di informazioni sia effettuato in autonomia dagli utenti, anche facilitati dai motori di ricerca e ora dalla disponibilità di strumenti di AI, ma esiste pur sempre una differenza tra l’information retrieval professionale e quello che non lo è e il bibliotecario deve essere capace di non seguire schemi pre-costituiti e limitanti. Sugli aspetti più schiettamente organizzativi occorre capire il cambiamento ma anche anticiparlo con adeguata proattività, comprendere le esigenze di ogni specifico utente, essere curiosi in tutti i campi; si devono identificare le soft skill utili in questo settore e le modalità per applicarle ad ambiti innovativi; il fattore umano è importantissimo, come peraltro  già in passato quando i bibliotecari erano considerati più genericamente esperti culturali; oggi essi dispongono di nuovi strumenti che possono risultare decisivi per il rapporto con il pubblico e per Diozzi e Gioia l’abilità inerente alla sfera interpersonale più rimarchevole per il bibliotecario in un processo di innovazione è forse l’empatia. In generale si ritiene preferibile parlare di utenze al plurale perché le persone che frequentano le istituzioni in questione sono molto diverse fra loro; risulta opportuno considerare tutti i portatori di interesse, anche coloro i quali non hanno un rapporto diretto con la biblioteca, nonché essere convincenti con i responsabili delle strutture, nell’ambito della pubblica amministrazione (ma in questi anni di vacche magre è importante pure l’interesse di potenziali finanziatori alternativi). I partecipanti all’incontro on line sono stati una quindicina esclusi l’intervistato e le organizzatrici, il tema trattato avrebbe meritato un pubblico più numeroso; c’erano però alcune persone presenti nel luogo dove si svolgeva l’iniziativa. È intervenuta anche Viviana Vitari, altra componente del CER di AIB Lombardia. Incontro agevole da seguire, esposizione chiara, contenuto abbastanza interessante sebbene chi scrive avrebbe preferito un approccio più tecnico e meno teorico; spiace infine che non siano state date indicazioni complete sul libro a cui è ispirata l’intervista. Link utili https://www.convegnostelline.com/incontri-e-workshop-online https://www.cira.it/it https://www.cira.it/it/digital-library https://poliflash.polito.it/ricerca_e_innovazione/ritornare_in_biblioteca_grazie_alla_realta_virtuale_al_via_il_progetto_reading_machine Ferruccio Diozzi. L’innovazione in biblioteca. Milano: Editrice Bibliografica, 2022 https://www.editricebibliografica.it/scheda-libro/ferruccio-diozzi/linnovazione-in-biblioteca-9788893574723-580262.html AIB Lombardia alle Stelline https://aibnotizie.aib.it/aib-lombardia-alle-stelline/  Cristina Buscagliacristinabuscaglia@hotmail.com ","
 dimensione sociale della biblioteca, Innovazione in biblioteca "
https://aibnotizie.aib.it/igd2017/,L’International Games Week in Italia: gioco e crescita culturale,,AIB Notizie,,13 Novembre 2017,,HTML,https://aibnotizie.aib.it/,,,,CC BY-SA 4.0," Sabato 18 novembre è un giorno importante  per tutte le biblioteche italiane che desiderano offrire ai propri utenti grandi e piccoli un momento di intrattenimento intelligente ed educativo mediante giochi e videogiochi: si tiene l’Italian Games Day, edizione italiana dell’International Games Week. International Games Week è l’evoluzione dell’evento International Games Day ideato fin dal 2008 dall’associazione professionale dei bibliotecari americani American Library Association  estesosi, progressivamente,  a biblioteche di tutto il mondo. La partecipazione italiana, che inizia nel  2014 con l’adesione dell’Associazione Italiana Biblioteche, ha visto la costituzione di  un gruppo di bibliotecari di diverse regioni che  si è assunto il compito di promuovere ed organizzare la partecipazione delle biblioteche italiane. Per farlo ha creato un blog https://internationalgamesdayitalia.wordpress.com/ col quale condividere informazioni, consigli sui giochi o buone pratiche, ha recuperato sponsor che donano giochi alle biblioteche partecipanti (quest’anno gli sponsor sono 3: Asmodee Italia, Creativamente e Red Glove), organizza il “gioco interbibliotecario” nazionale finalizzato a sollecitare il coinvolgimento di bibliotecarie e bibliotecari. Il team italiano per l’organizzazione dell’evento è composto da Marco Azzerboni (Biblioteca di Seriate, BG), Cristina Bambini (Biblioteca San Giorgio di Pistoia), Daniele Brunello (Biblioteca di Borgoricco, PD), Giulia Gasperini e Alfonso Noviello (Multiplo di Cavriago, RE), Debora Mapelli (CUBI), Francesco Mazzetta (Biblioteca di Fiorenzuola d’Arda, PC), Alberto Raimondi (CSBNO). Recentemente si è strutturato  come “gruppo di lavoro” nell’ambito di AIB, ottenendo un importante  riconoscimento delle potenzialità educative di gioco e videogioco e delle capacità aggregative che la biblioteca può offrire tramite questi strumenti. Il team italiano, confortato dalla crescita di questi anni (da dieci biblioteche aderenti nel 2014 alle attuali ottantotto), ha creato, nel contesto della manifestazione internazionale, un Italian Games Day  incentrato su BookFace,  un gioco di tendenza molto popolare  nel mondo social, Instagram in particolare. Biblioteche come la New York Public Library postano con l’hashtag #BookFace scatti delle loro collezioni utilizzate nei modi più creativi. Si prova a sovrapporre l’immagine della copertina di un libro a una parte del corpo di una persona, generalmente il viso, dando vita a scatti molto originali. Qualche esempio al seguente link https://www.instagram.com/explore/tags/bookface/. Il gioco è destinato a bibliotecarie e bibliotecari ma l’aiuto di utenti creativi è il benvenuto! L’iscrizione di altre biblioteche è ancora possibile, anche se i giochi da tavolo donati dagli sponsor sono esauriti. Non sono esaurite invece le copie dei videogiochi 12 orbits e simian-interface++ messi a disposizione dall’organizzazione internazionale ed è sempre possibile partecipare al gioco interbibliotecario. Per ogni ulteriore informazione contattare Francesco Mazzetta francesco.mazzetta[AT]gmail.com ","
 International Games Week "
https://aibnotizie.aib.it/deveris-acdl-8ed-diventa-internazionale/,L’ottava edizione di “A corto di libri” diventa internazionale,,AIB Notizie,,30 Giugno 2016,,HTML,https://aibnotizie.aib.it/,,,,CC BY-SA 4.0," Domenica 15 maggio alle ore 15,30 presso la Sala Professionale del Salone Internazionale del Libro di Torino si è svolta la cerimonia di premiazione dell’Ottava edizione del Concorso internazionale A Corto di libri. I Cortometraggi raccontano le biblioteche organizzato dall’Associazione Italiana Biblioteche e – per la prima volta –  da IFLA – International Federation of Library Associations and institutions, in collaborazione con Del Vecchio editore, Gallucci editore, MediaLibraryOnLine, Regione Umbria, sotto gli auspici del Centro per il Libro e la Lettura. La grande novità dell’ottava edizione di A corto di libri è stata la partecipazione internazionale, grazie a IFLA che ha sostenuto il concorso e ha istituito il premio Metropolitan libraries. Determinante anche il ruolo dei professionisti dei cortometraggi: una conferma che se riusciamo a coinvolgere il mondo del cinema nel raccontare le biblioteche, i risultati si vedono. Un videosaluto da Jason LaMotte Alla cerimonia sono intervenuti Fabio Melelli (critico cinematografico, presidente della giuria del concorso); Corrado Di Tillio (bibliotecario, rappresentante dell’AIB e di IFLA); le rappresentanti degli editori Del Vecchio e Gallucci; Lo Claesson, bibliotecaria di Vaggeryd, Stefano Landini, regista del corto della biblioteca Chiarini; Gabriele De Veris per l’organizzazione. Sono stati proiettati i videomessaggi di Barbara Lison, direttrice della Stadtbibliothek di Brema, e di Jason LaMotte, autore di The Library. Il concorso era articolato in tre sezioni: a soggetto, pubblicità, documentario; a queste si è aggiunta la categoria Metropolitan Libraries, istituita da IFLA, per le biblioteche pubbliche nelle aree metropolitane. Tra i vincitori delle tre sezioni è stato nominato anche il ‘video dell’anno’, vincitore assoluto dell’edizione. All’ottava edizione hanno partecipato 29 cortometraggi: 13 italiani (4 Lombardia, 2 Emilia Romagna, Marche, Umbria, 1 Lazio, Piemonte, Puglia) e 16 dall’estero (3 Regno Unito; 2 Australia, Croazia, Costa d’Avorio; 1 Argentina, Bulgaria, Danimarca, Germania, Repubblica Ceca, Spagna, Svezia), rivelando un livello di buona qualità e notevoli spunti creativi, che hanno reso il lavoro della giuria particolarmente impegnativo e al tempo stesso avvincente. Apprezzato l’impegno profuso nei video della Costa d’Avorio, Hjorring, Praga; la divertente sintesi di This is Jeff; l’efficacia del Popolo dei libri; il valore sociale di El valor de cada dia, Il rifugio della normalità, Library change lives; la freschezza di Rendez vous, La Magna Capitana dei bambini, Un amore di biblioteca, Emozioni in biblioteca. Ma adesso che i video sono tutti disponibili su web sarà possibile per tutti fare una personale classifica, confrontandoli anche con i cortometraggi dell eedizioni precedenti. Lo Claesson, bibliotecaria a Vaggeryd I vincitori hanno ricevuto un attestato, libri, abbonamenti mensili alla piattaforma digitale MediaLibrayOnline Plus, biglietti omaggio per il Salone, rimborso spese di viaggio; il vincitore assoluto (video dell’anno) un premio di 500 euro; il vincitore di Metropolitan Libraries un premio di 1000 euro in attrezzature video offerto da IFLA. Ricordiamo che ‘A corto di libri’ è l’unico concorso per cortometraggi dedicato alle biblioteche e più in generale alla promozione della lettura; nel corso di questi 8 anni ha visto la partecipazione di oltre 120 cortometraggi. Un ringraziamento finale a quanti hanno sostenuto il concorso e a coloro che hanno collaborato per la realizzazione, a partire dalla giuria, fino a Enzo Borio, AIB Piemonte e Sara Speciani  per aver lavorato per la premiazione a Torino. Appuntamento alla prossima edizione! Stefano Landini ritira il premio dalla rappresentante dell’editore Gallucci Le opere vincitrici: METROPOLITAN LIBRARIES: Stadtbibliothek Bremen: 111 years and so much to enjoy (Stadtbibliothek Bremen, Germania) PUBBLICITA’: Spot Biblioteca Luigi Chiarini (Stefano Landini, Viola Negri; Biblioteca Luigi Chiarini Centro sperimentale Scuola di cinematografia; Roma) DOCUMENTARIO: Skaparbibblan/Maker library (Thomas Claesson, Lo Claesson, Vaggeryd public Library, Svezia) A SOGGETTO: The Library (Jason LaMotte, Regno Unito) VIDEO DELL’ANNO: The Library I partecipanti METROPOLITIAN LIBRARIES (7 video) 1. Ens agraden les lectors/We like readers , Spagna) 2. Una giornata straordinaria (Borsari, Rapponi, Neri, Biblioteca Sormani; Milano) 3. Il popolo dei libri, (Francesca Nota, Aosta; Biblioteca Ginzburg, Torino) 4. Kniha Zivota/Book of life (Municipal Library of Prague, Cechia) 5. Let’s meet the musical instruments (Sikic M., Osmanovic M. Croazia) 6. Rendez Vous (OfficinAdolescenti, Marina Cesari; Bologna) 7. Stadtbibliothek Bremen: 111 years and so much to enjoy (Stadtbibliothek Bremen, Germania) PUBBLICITA’ (7 video) 1. Akwaba digital library (National Library of Ivory Coast/ Junior Attreman, Costa d’Avorio) 2. Con i libri si cresce, cresci con i libri! (Sushi ADV, Biblioteca civica Spezioli, Fermo) 3. Inspiring engagement (National Library of Scotland) 4. Join us! (The City of Canada Bay Libraries; Wendy Banister, Concord, Australia) 5. Spot Biblioteca Luigi Chiarini (Stefano Landini, Viola Negri; Biblioteca Luigi Chiarini Centro sperimentale Scuola di cinematografia; Roma) 6. This is Jeff (Brendan Mc Donald, Port Macquarie, Hastings Council Library, Australia) 7. Welcome to the UNIBO medical library (Simonetta Righi, Massimo Urbini, Biblioteca interdipartimentale di Medicina, Università di Bologna) DOCUMENTARIO (6 video) 1. Abibook: per fare un bambino ci vuole un libro (Cooperativa Colibrì, Brescia) 2. Conserving  the Annals of the Artists of Spain (Trina Mc Kendrick, National Library of Scotland) 3. Hjorring Bibliotek (Hjorring Bibliotek, Martin Jorgensen, Danimarca) 4. Revitalisation of the National Library of Ivory Coast (National Library of Ivory Coast/ Junior Attreman, Costa d’Avorio) 5. Skaparbibblan/Maker library (Thomas Claesson, Lo Claesson, Vaggeryd public Library, Svezia) 6. El valor da cada dia (Carolina Lopez Scondras, Buenos Aires, Argentina) A SOGGETTO (9 video) 1. Un amore di biblioteca (Sandra Fuccelli,Perugia) 2. Cambio a sfavore (Gabriele Spallino, Milano) 3. Emozioni in biblioteca (Valentina Pippi, Perugia) 4. I devour books (City library Marko Marulic, Split, Crozia) 5. L’indifferenza della luce (Michele Barcaro, Brescia) 6. The Library (Jason LaMotte, Regno Unito) 7. Library  change lives (Teodora Evtimova, Director, Luben Karavelov Regional Library, Bulgaria) 8. La Magna Capitana dei bambini ( Biblioteca provinciale, Foggia) 9. Il rifugio della normalità ( Biblioteca della Casa circondariale di Pesaro) La giuria Fabio Melelli, Presidente (critico cinematografico) Corrado Di Tillio (bibliotecario, AIB, IFLA) Giovanna Pietrini (bibliotecaria, AIB) Antonella Pinna (dirigente Regione Umbria Servizio Biblioteche) Elisabetta Proietti (giornalista) Siobhan Reardon (bibliotecaria, IFLA) Marian Morgan Bindon (bibliotecaria, IFLA) Info: Sito web  Facebook  Youtube   Gabriele De Veris – deveris(at)aib.it – Coordinatore Archivio multimediale AIB ","
 a corto di libri, Biblioteche pubbliche, concorso "
https://aibnotizie.aib.it/de-bibliotheca-solimine-uomo-giusto/,L’uomo giusto al posto giusto. Intervista a Giovanni Solimine,,AIB Notizie,,26 Marzo 2015,,HTML,https://aibnotizie.aib.it/,,,,CC BY-SA 4.0,"  Giovanni Solimine, professore ordinario di biblioteconomia presso la Facoltà di Lettere e Filosofia dell’Università di Roma “La Sapienza”, è stato recentemente nominato componente del Consiglio superiore dei beni culturali e paesaggistici del Ministero dei beni e delle attività culturali e del turismo. Lo intervistiamo per AIB Notizie per avere informazioni rispetto alle attività che svolgerà con la sua nuova carica.   1. Innanzitutto congratulazioni. Grazie molte. Per me il rapporto con il mondo delle biblioteche e della professione è molto importante e avverto la responsabilità di rappresentare non solo le mie posizioni personali, ma – pur nella massima autonomia – anche le esigenze e le attese di questo mondo, cui sento di appartenere. 2. Partirei da un chiarimento circa il ruolo e le funzioni del Consiglio. Secondo il Regolamento del Ministero, il Consiglio superiore dei beni culturali e paesaggistici è un organo consultivo che esprime pareri e avanza proposte in materia di beni culturali e paesaggistici. Potrebbe tradurre in termini più concreti quello che l’“antilingua” burocratica – come direbbe Italo Calvino – lascia un po’ nel vago? Trattandosi di un organismo consultivo, in molti casi il Consiglio agisce su input esterni, nel senso che si pronuncia sulle questioni che gli vengono sottoposte. Ma il suo parere è obbligatorio su alcune materie, come i programmi nazionali e i relativi piani di spesa annuali e pluriennali, oppure sugli accordi internazionali. Il Consiglio si esprime, inoltre, sui piani strategici di sviluppo e di valorizzazione, sui piani paesaggistici, sugli atti normativi, sull’organizzazione del Ministero. Ma il Consiglio ha anche la possibilità di prendere iniziative autonome, avanzando proposte al Ministro su questioni di particolare rilievo. 3. Insisto sulla concretezza. Ad esempio, nel caso di un decreto ministeriale o di altri atti amministrativi, il parere del Consiglio può essere vincolante o è solo consultivo? Gli organi consultivi non esprimono pareri vincolanti: la loro capacità di farsi ascoltare dipende dall’autorevolezza e dalla fondatezza dei pareri espressi, dal rapporto che si riesce a stabilire con il Ministro e con i Direttori generali. Un clima di collaborazione e di rispetto reciproco non esclude che su alcune questioni si possano registrare posizioni dialettiche e talvolta molto divergenti: spetta all’Amministrazione trovare una sintesi. Non sono mancati in passato momenti in cui questa dialettica ha avuto anche sbocchi traumatici, proprio perché veniva meno la possibilità di esprimere un contributo. 4. In passato, tra i componenti del Consiglio, c’è sempre stato un esperto di biblioteconomia, o il suo è uno dei pochi casi? Solitamente hanno fatto parte del Consiglio esperti di quei settori che vengono considerati “beni culturali maggiori”, quindi archeologi, storici dell’arte, e così via. Questa tendenza si è accentuata da quando il numero dei componenti è stato ridotto a 11, cui si aggiungono i presidenti dei comitati tecnico-scientifici. In passato il Consiglio aveva una composizione molto ampia e nella configurazione prevista dal DPR 805 del 1975 ne facevano parte sia studiosi che esponenti dell’Amministrazione, in rappresentanza dei vari settori di attività. Era quindi garantita una presenza anche del mondo bibliotecario. Tra le persone che al suo interno hanno avuto un ruolo di primissimo piano e hanno contribuito in modo decisivo a orientare le politiche del Ministero in quel periodo, desidero ricordarne almeno una: Angela Vinay, con la quale ho avuto il privilegio di collaborare negli anni in cui ho lavorato presso l’ICCU. 5. Ci può anticipare quali saranno gli ambiti a cui pensa di dare maggiore rilievo nell’avanzare le sue proposte in seno al Consiglio?  Il Consiglio non è ancora mai stato convocato e quindi, non conoscendone il clima e lo stile di lavoro, non saprei fare anticipazioni. Quando mi ha comunicato la sua intenzione di nominarmi, il Ministro Franceschini ha detto anche a me ciò che ha dichiarato alla stampa in più di un’occasione: vorrebbe che il 2015 fosse “l’anno delle biblioteche”. Ecco, lavorerò perché questo non sia solo uno slogan, affidato magari a qualche evento celebrativo, e cercherò di far sì che vengano varati concreti provvedimenti capaci di ridare un ruolo alle biblioteche nella cultura e nella società italiane. Non sarà facile, perché le biblioteche si trovano in una situazione di forte sofferenza. Indubbiamente, per ottenere questo occorrono risorse, ma prima ancora serve un disegno, un progetto. 6. Un progetto che sia il risultato di una sinergia tra legislatori, accademici, associazioni di categoria, professionisti e istituzioni? O intendeva qualcosa di diverso? Intendevo usare il termine “progetto” per il suo significato specifico. In Italia in questo momento le biblioteche ricoprono un ruolo piuttosto marginale e in molti comparti (penso non solo agli ambiti di competenza del Ministero, ma anche al funzionamento delle scuole e delle università, alle politiche culturali degli Enti locali e così via) si procede come se le biblioteche non esistessero. Per ridare un ruolo a questi istituti, per affidare loro un compito, occorre una nuova progettualità, che parta dalle dinamiche della società attuale e dal modo in cui al suo interno circolano le conoscenze e che posizioni le biblioteche in questi flussi. Ovviamente, per fare questo non bastano le energie e le competenze di un unico soggetto, ma bisogna mobilitare competenze e passioni diverse. Con il concorso di tutti ci si può riuscire. 7. In che modo il 2015 può veramente diventare l’anno delle biblioteche? Cos’è che può fare la differenza rispetto al passato?              Se la politica si occupasse davvero delle biblioteche, in modo non residuale, avremmo già marcato una netta discontinuità rispetto al passato.  Giovanni Solimine Giovanni Solimine – giovanni.solimine(at)uniroma1.it – Sapienza Università di Roma            Lucia Antonelli Lucia Antonelli – lu.antonelli(at)libero.it – Redazione AIB notizie    ","
"
https://aibnotizie.aib.it/almanacco-dichiarazione-messina/,La “Dichiarazione di Messina” compie 10 anni,,AIB Notizie,,9 Settembre 2014,,HTML,https://aibnotizie.aib.it/,,,,CC BY-SA 4.0,"  Il 4 novembre 2004, nell’ambito del workshop ”Gli atenei italiani per l’Open Access: verso l’accesso aperto alla letteratura di ricerca”, veniva firmata l’ormai ben nota “Dichiarazione di Messina”, tappa fondamentale per il movimento Open Access in Italia. L’iniziativa, promossa dalla Commissione CRUI insieme all’Ateneo di Messina era finalizzato a promuovere l’accesso aperto alla letteratura accademica attraverso Internet e prendeva spunto dalla Budapest Open Access Initiative (2002), dal Bethesda Statement on Open Access Publishing (2003) e dalla Berlin Declaration on Open Access to Knowledge in the Sciences and Humanities(2003). L’incontro e la Dichiarazione avevano lo scopo di aumentare, anche nel nostro paese, la diffusione, la visibilità e l’impatto della letteratura scientifica attraverso gli open archives, oltre che porre un freno alla crescita dei prezzi dei periodici accademici, proponendo modelli alternativi di comunicazione scientifica. Nel corso di dieci anni, il movimento OA si è esteso diffusamente in molti atenei del nostro paese ed è ormai una realtà consolidata, grazie anche e soprattutto al sostegno della comunità bibliotecaria italiana. L’Università di Messina, grazie anche al patrocinio della CRUI, celebra il 3 e 4 novembre 2014 i dieci anni dalla “Dichiarazione di Messina” con una conferenza dedicata al tema dell’Open Access dal titolo “Dichiarazione di Messina 2.0: la via italiana all’Accesso Aperto”. a cura di Lucia Antonelli – redazione AIB notizie ","
 Open Access "
https://aibnotizie.aib.it/la-biblioteca-aib-a-un-anno-dalla-pandemia/,La Biblioteca AIB a un anno dalla pandemia,,AIB Notizie,,11 Maggio 2021,,HTML,https://aibnotizie.aib.it/,,,,CC BY-SA 4.0," Inizia, con questo contributo di Federica Olivotto e Marco Sferruzza, la  collaborazione della Biblioteca dell’AIB a AIB Notizie. Benvenuti! Nonostante le limitazioni e le precauzioni imposte dell’emergenza sanitaria in corso, il lavoro della Biblioteca AIB ed i servizi che offre non hanno subito una battuta di arresto, piuttosto si sono adeguati alla nuova situazione. Già dallo scorso settembre, e nuovamente da gennaio, la biblioteca è stata riaperta al pubblico, sebbene con orari ridotti: l’accesso, come per la Biblioteca nazionale che la ospita, è su prenotazione e limitato a un utente alla volta. Sebbene gli ingressi per la consultazione nella sala di lettura siano, di conseguenza, inevitabilmente diminuiti, non sono mai venuti meno i servizi di prestito, anche a distanza, di document delivery e di reference. La consolidata collaborazione con la sezione AIB Lazio per l’organizzazione delle rassegne Parliamone in Biblioteca AIB e Le mille e una tesi continua: da quest’anno gli incontri sono stati proposti nella modalità online e, in questa nuova veste, hanno visto un deciso incremento di partecipazione. Infine, il patrimonio della biblioteca continua ad accrescersi: occupano due palchetti le monografie arrivate negli ultimi tre mesi, a cui si aggiungono un centinaio di nuove pubblicazioni che la biblioteca ha potuto acquistare grazie al “Contributo alle biblioteche per acquisto libri” reso disponibile nel 2020 dalla Direzione generale Biblioteche e diritto d’autore. È in questo spirito di risposta ai cambiamenti che la Biblioteca AIB si propone di condividere le novità e aggiornare i soci e i suoi utenti grazie ad una rubrica fissa – BibliotecAIB – per comunicare le sue novità dentro e fuori l’associazione e con la speranza di realizzare le potenzialità della biblioteca e dei suoi servizi: la Biblioteca è dell’AIB ma soprattutto per l’AIB e per la comunità dei bibliotecari. Per questo ci auguriamo di soddisfare al meglio le richieste, anche tramite i servizi online, di accrescere e aggiornare il patrimonio bibliografico, grazie anche agli scambi – di pubblicazioni, ma anche di informazioni e di esperienze – con altre biblioteche. Federica Olivotto Marco Sferruzza  ","
 biblioteca AIB "
https://aibnotizie.aib.it/biblioteca-aib-nuova-sede/,"La Biblioteca AIB: nuova sede, vita nuova",,AIB Notizie,,3 Febbraio 2016,,HTML,https://aibnotizie.aib.it/,,,,CC BY-SA 4.0," Enrica Manenti, Presidente nazionale AIB e Andrea De Pasquale, Direttore BNCR La nuova Biblioteca AIB è stata inaugurata lo scorso 18 novembre 2015 presso i locali della Biblioteca Nazionale Centrale di Roma alla presenza del Direttore generale per le biblioteche e gli istituti culturali del MIBACT, Rossana Rummo, il Direttore della Biblioteca Nazionale Centrale di Roma, Andrea De Pasquale e la Presidente dell’AIB Enrica Manenti, che hanno illustrato i punti dell’Accordo di valorizzazione sottoscritto da BNCR e AIB. L’evento è stato coordinato dal Presidente della sezione Lazio dell’AIB Vittorio Ponzani, con un intervento appassionante di Alberto Petrucciani, responsabile scientifico della biblioteca e Ordinario di Archivistica, bibliografia e biblioteconomia alla Sapienza Università di Roma, sulla storia della Biblioteca e delle sue collezioni. Parte del CER AIB Lazio. Da sinistra: Lucia Antonelli, Vittorio Ponzani, Chiara De Vecchis, Lucilla Less, Manuela La Rosa Nel suo discorso il Presidente AIB Lazio ha sottolineato come il trasloco della Biblioteca sia stato svolto anche con la partecipazione di volontari associati, che hanno visto in questa attività un modo per sentirsi parte di una comunità e dare il proprio contributo ad un progetto importante per la vita dell’Associazione. La Biblioteca dell’AIB, come da art. 1 del Regolamento, è una «biblioteca specializzata per lo studio, la ricerca e l’aggiornamento nell’ambito della biblioteconomia, della bibliografia come teoria e scienza, della bibliologia e della scienza dell’informazione», nata nel 1961 grazie al lascito Camerani, la sua presenza fisica all’interno dell’edificio della Biblioteca nazionale centrale di Roma risale al 1976, anno in cui venne collocata presso i locali dell’ICCU, per poi essere trasferita nel 1989 al piano seminterrato. Un angolo della nuova sede Oggi finalmente la Biblioteca ha una nuova sede nei locali adiacenti la Sala Bibliografica della BNCR: una sala luminosa completamente a scaffale aperto dotata di nuovi arredi, che permettono una facile fruizione dei materiali con l’inserimento anche di strip antitaccheggio, una migliore conservazione e un adeguato sviluppo delle collezioni. I nuovi spazi sono sicuramente adatti ad accrescere la visibilità del patrimonio della Biblioteca e dei suoi servizi offerti all’utenza. Il taglio del nastro, la visita alla nuova Biblioteca e un brindisi augurale sono stati i momenti più emozionanti e intensi per i numerosi soci AIB presenti all’inaugurazione, che hanno potuto così apprezzare il nuovo look della “loro biblioteca” e considerare questa “salita alla luce”, così definita dal Presidente AIB Lazio, non solo come un cambiamento di status ma come uno stimolo di rinnovamento e un nuovo rilancio della Biblioteca come luogo di aggiornamento professionale, di studio e ricerca, di relazioni tra professionisti e semplici appassionati, che possono così avere a disposizione una finestra “specializzata” sul “mondo libro”. Manuela La Rosa – Pontificia Università Gregoriana e membro CER AIB Lazio – larosamanuela(at)msn.com ","
 biblioteca AIB, Inaugurazione, nuova sede "
https://aibnotizie.aib.it/la-biblioteca-come-conversazione/,La biblioteca come conversazione: potrei rappresentarla così…,,AIB Notizie,,23 Maggio 2016,,HTML,https://aibnotizie.aib.it/,,,,CC BY-SA 4.0,"  Quest’anno lo stand AIB-NpL ha ospitato, oltre alle tantissimi iniziative a cura di Nati per Leggere, della Commissione  nazionale AIB “Biblioteche e servizi per ragazzi” e di Ibby, anche un evento organizzato da AIB Sezione Emilia-Romagna: la premiazione del concorso per giovani illustratori “La biblioteca come conversazione”. Prima edizione di un appuntamento che speriamo di riproporre annualmente, il concorso è nato da un’idea del Comitato Esecutivo Regionale e ha trovato l’efficace collaborazione di partner importanti: l’Accademia di Belle Arti di Bologna, l’Università di Bologna, l’Associazione culturale “Luigi Bernardi” e Librerie Coop. Il bando, riservato ad artisti italiani e stranieri entro i 30 anni, proponeva di presentare un’opera inedita sul tema della biblioteca come organismo vivente, luogo di “conversazione” tra persone, documenti e ambiente; ci è parso, infatti, significativo proporre ai giovani di rappresentare e, quindi, di riflettere su quanto la conoscenza sia il frutto di un dialogo a più voci e la biblioteca il luogo, fisico o ideale, dove esso si svolge. Buono il successo di partecipazione: 57 le opere presentate da ragazzi di tutte le età e con tante tecniche diverse – dai pastelli all’acrilico, dall’acquerello al digitale – con pluralità di visioni e idee veramente originali. Finalità del concorso è stata non solo dare rilievo a giovani meritevoli artisti, ma anche costituire un primo giacimento di immagini inedite, a disposizione delle biblioteche per la propria comunicazione. A questo scopo verrà a breve pubblicato il catalogo completo delle opere presentate al concorso e auspichiamo che le biblioteche in futuro contattino gli artisti per commissionare loro altre immagini, alimentando, così, un ulteriore canale di collaborazione con i giovani. Parallelamente a questa iniziativa, la sezione Emilia-Romagna vorrebbe anche proporre alle biblioteche della Regione, e non solo, di ospitare la mostra delle 25 opere scelte dalla giuria e già esposte allo stand durante la Fiera bolognese.   Le vincitrici del concorso(da sn: Otto Gabos, Giuria; K. Muhova; S. Righetti; M. Breda;B. Sghiavetta, Librerie Coop; F. Rossi, AIB Emilia-Romagna) Il 7 aprile, nella suggestiva cornice di quadri esposti sulle pareti dello stand AIB-NpL, si è svolta la premiazione delle tre vincitrici: Maria Breda con “Libri parlanti”, Silvia Righetti con “A ognuno un libro” e Kalina Muhova con “Conversazioni letterarie”. Le giovani artiste sono state premiate dal rappresentante della giuria Otto Gabos e hanno ricevuto, oltre a un premio in denaro messo a disposizione da AIB E-R, un buono libri offerto da Librerie Coop.      Federica Rossi – rossi.f@aib.it – Presidente sezione AIB Emilia Romagna   ","
 arte, concorso "
https://aibnotizie.aib.it/la-biblioteca-dei-semi-di-valdagno-premiata-in-ifla/,La Biblioteca dei semi di Valdagno premiata in IFLA,,AIB Notizie,,21 Settembre 2023,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo: la Biblioteca Civica Villa Valle di Valdagno  (VI), diretta da Marta Penzo,  si è classificata al secondo posto al Green Library Award assegnato dalla sezione IFLA ENSULIB  (Environment, Sustainability and Libraries).  Parla anche italiano il Premio per i migliori “progetti verdi” assegnato dalla Sezione ENSULIB (Environment, Sustainability and Libraries) dell’IFLA. Sul secondo gradino del podio – tra la Biblioteca memoriale di West Vancouver in Canada e la Biblioteca metropolitana di Seul in Corea – è salita infatti la Biblioteca Civica Villa Valle di Valdagno. A conquistare la giuria internazionale è stato il progetto della Biblioteca dei semi che dal 2018 viene promosso dalla struttura valdagnese grazie alla partecipazione e al coinvolgimento di tante realtà cittadine insieme a numerosi volontari e cittadini appassionati. Una squadra che non solo dà vita allo scambio di semi attraverso un “catalogo” in continua crescita, che oggi conta 135 varietà e circa 150 prestiti l’anno, ma promuove e diffonde attraverso corsi, laboratori e uscite nel territorio la cultura della sostenibilità, della tutela ambientale e della cittadinanza attiva. L’annuncio del premio è arrivato durante l’ 88esimo  congresso mondiale  IFLA, che quest’anno si è tenuto a Rotterdam e ha affrontato il tema Let’s work together, let’s library. Giunto alla sua ottava edizione, il Premio viene assegnato alle migliori esperienze di impegno ambientale delle biblioteche a livello internazionale, con candidature provenienti dai più diversi angoli del mondo: dalla Cina alla Colombia, dalle Filippine al Regno Unito, dagli Stati Uniti alla Malesia. La giuria, composta da venti rappresentanti internazionali, ha valutato le proposte in base a criteri che includono il carattere innovativo e la sostenibilità strutturale, economica e sociale dei progetti, oltre agli aspetti ambientali. Nello specifico, la Biblioteca Civica Villa Valle si è classificata al secondo posto nella categoria “miglior progetto di biblioteca verde”. La motivazione del Premio, letta durante la cerimonia di Rotterdam, recita che “questo progetto merita davvero di essere premiato in quanto l’idea della biblioteca dei semi spinge verso una nuova dimensione. Ha influenzato la decisione della città di diventare sempre più amica delle api e delle farfalle. Coinvolgendo gli utenti nei processi decisionali gli effetti a lungo termine sull’impegno della comunità verso la sostenibilità sono stati raggiunti. Il programma può servire da modello per altre biblioteche nel mondo, sia grandi che piccole”. “L’intera città deve essere orgogliosa di questo riconoscimento, che premia non solo un progetto ma più in generale la sensibilità diffusa e condivisa nella comunità per le tematiche ambientali e la sostenibilità – ha sottolineato la vicesindaco e assessore alla cultura Anna Tessaro –. Ed è proprio questa sensibilità che ha fatto nascere e oggi continua a far crescere la nostra biblioteca dei semi, un progetto che fa della partecipazione la sua linfa vitale. Vedere Valdagno al fianco di realtà come Seul e Vancouver è un onore e anche uno stimolo a fare ancora di più per continuare a promuovere e sostenere un modo di fare cultura che mette al centro e rende protagonisti le persone e i loro interessi. Un ringraziamento va quindi allo staff della biblioteca, alle associazioni, ai singoli e alle tante realtà che sono il cuore e l’anima di questo progetto, oltre che alla Rete delle Biblioteche Vicentine di cui facciamo parte e con cui condividiamo l’impegno nella promozione e diffusione dei temi dell’Agenda 2030 per lo sviluppo sostenibile”. Nata nel 2018, la Biblioteca dei semi di Valdagno è un progetto per la promozione della cultura della terra, della cittadinanza attiva, della conoscenza e del rispetto dell’ambiente. I semi si trovano in uno schedario nella sala principale della Biblioteca, contenuti in bustine su cui è indicato il periodo giusto per seminare e in quale ci dovrebbe poi essere la raccolta. Gli utenti possono prendere in prestito un massimo di tre bustine contemporaneamente per poi riportare i semi quando la pianta sarà cresciuta e ne avrà prodotti di nuovi. Per ampliare il “catalogo” la Biblioteca accetta donazioni di semi.  Seconda esperienza del genere in Italia, oltre a coinvolgere tanti utenti di tutte le età in un virtuoso scambio di semi, la biblioteca promuove la condivisione dei saperi grazie a una sezione speciale di libri per adulti e ragazzi sul tema e alla proposta di numerosi eventi e attività che spaziano dagli incontri ai laboratori, dalle uscite sul territorio ai corsi sulle tematiche della sostenibilità, dell’orticoltura, della potatura, della apicoltura, delle erbe selvatiche. Grazie alla Biblioteca dei semi la città può contare su un apiario visitabile nel Parco della Favorita e su 16 prati fioriti graditi agli insetti impollinatori, molti dei quali nelle vicinanze delle scuole, che sono state da subito coinvolte nel progetto. Le attività della biblioteca dei semi sono state a costo zero fino al 2022, grazie alla disponibilità e alla competenza del gruppo di lavoro che affianca la biblioteca. Solo nel 2022, grazie al contributo di Cariverona a seguito della vittoria di un bando in collaborazione con il Museo Civico Dal Lago, è stato possibile avere delle risorse per aumentare le attività proposte, soprattutto nelle scuole.  Il progetto de La biblioteca dei semi ha permesso di avvicinare alla biblioteca persone che mai l’avevano frequentata e che hanno scoperto così un luogo di incontro, confronto e scambio di saperi. Nel nostro canale youtube https://www.youtube.com/channel/UCvTN7vg9pvcN_qp8pE18n3A sono visibili: – il video di candidatura in inglese – ill video di candidatura in italiano – il video di presentazione in sede di premiazione Questo è il link alla pagina in cui sono visibili le presentazioni di tutti i progetti della terzina finale, tra cui il nostro: https://www.ifla.org/ifla-green-library-award-2023-winners-results/ Marta Penzo ","
 Biblioteca civica Villa Valle di Valdagno, Premio IFLA ENSULIB 2023 "
https://aibnotizie.aib.it/biblioteca-miur-intitolata-degregori/,La Biblioteca del MIUR intitolata a Luigi De Gregori,,AIB Notizie,,20 Ottobre 2017,,HTML,https://aibnotizie.aib.it/,,,,CC BY-SA 4.0," A 70 anni dalla morte di Luigi De Gregori (Roma, 2 maggio 1874- 4 ottobre 1947) si è tenuto a Roma presso la Sala della Comunicazione del Ministero dell’Istruzione, dell’Università e della Ricerca il convegno “Fontane, non serbatoi” in occasione della intitolazione a sua nome della Biblioteca del MIUR, di cui fu per primo il direttore. Il Convegno si è svolto nella mattina del 2 ottobre in due sessioni: nella prima sono intervenuti Valeria Fedeli, Ministro dell’Istruzione, dell’Università e della Ricerca, Luigi “Grechi” De Gregori in rappresentanza della famiglia, Rosa Maiello, Presidente nazionale AIB, Simonetta Buttò, Direttrice dell’ICCU, Alberto Petrucciani, Sapienza Università di Roma, Andrea Paoli, bibliotecario, coordinati da Marino Sinibaldi, Direttore Rai Radio 3; nella seconda sessione Vincenza Iossa, MIUR, Annamaria Tammaro, Università degli studi di Parma e Anoja Fernando, DWP Library, United Kingdom. Tutti gli interventi hanno messo in risalto la figura di Luigi De Gregori “certamente il bibliotecario più rappresentativo del secolo, quello che, pur restando radicato nella tradizione umanistica delle nostre auliche biblioteche seppe coltivarla, attraverso l’opera pratica e i numerosi scritti e tramandarla alle nuove generazioni di bibliotecari italiani rinnovata e modernizzata nei concetti e nei principi”,[1] a partire dal suo “testamento filosofico” l’articolo Il bibliotecario pubblicato dopo la sua morte nel marzo del 1947 sul primo ed unico numero della «Rivista delle biblioteche», da lui fondata e diretta.[2] A lui il riconoscimento di aver concepito una nuova figura del bibliotecario non solo “assorto da mattina a sera nella cura della conservazione e dell’incremento della sua Biblioteca” ma anche capace di organizzare gli strumenti della Biblioteca a servizio degli altri, dell’utenza e di conseguenza l’importanza di una preparazione professionale volta alla formazione di un bibliotecario moderno. Il suo impegno come “ambasciatore delle biblioteche e dei bibliotecari” attraverso i suoi viaggi all’estero e la partecipazione a congressi internazionali per stabilire proficui contatti tra l’Italia e il mondo internazionale delle biblioteche e contribuire ad arricchire il dibattito biblioteconomico nazionale. La  “campagna per le biblioteche” che durò per tutto l’arco della sua vita, ispirata ai modelli anglosassoni di biblioteca pubblica, che influenzerà sensibilmente i bibliotecari della generazione successiva. Infine, la sua attività di coordinamento nella protezione e salvaguardia delle biblioteche governative, ma non solo, nel periodo bellico e postbellico. “Fontane, non serbatoi” ecco come Luigi De Gregori considerava le biblioteche, non solo come luogo di conservazione ma come luoghi di accessibilità per il progresso civile e democratico della società, un “deposito da trasmettere ai futuri non sol integro ma arricchito e perfezionato pur attraverso la sua quotidiana messa in valore ed usura”. [1] Giorgio De Gregori, Simonetta Buttò. Per una storia dei bibliotecari italiani del XX secolo. Dizionario bio-bibliografico 1900-1990. Roma: AIB, 1999. [2] Luigi De Gregori. Il bibliotecario. «Rivista delle biblioteche», I (1947),n. 1, p. 3-13.  Manuela La Rosa, Pontificia Università Gregoriana. larosamanuela[AT]msn.com ","
 Biblioteca del MIUR, Luigi De Gregori "
https://aibnotizie.aib.it/biblioteca-miur/,La Biblioteca del Palazzo dell’Istruzione si ri-presenta,,AIB Notizie,,21 Dicembre 2015,,HTML,https://aibnotizie.aib.it/,,,,CC BY-SA 4.0," L’87° anniversario dell’inaugurazione del Palazzo dell’Istruzione di Viale Trastevere è stata l’occasione per ri-presentare al pubblico la Biblioteca del Ministero dell’Istruzione, dell’Università e della Ricerca. Per ricordare l’evento il MIUR ha organizzato una visita storico-artistico della sua sede. La costruzione del Palazzo – ha ricordato Alessandro Ascoli – fu affidata nel 1912 all’architetto Cesare Bazzani ma, a causa dell’interruzione dovuta alle vicende della prima Guerra Mondiale, il complesso fu completato solo nel 1928 e non a caso inaugurato il 28 ottobre. L’edificio richiama lo stile e il gusto architettonico “eclettico” tipico degli inizi del Novecento con un ampio vestibolo che introduce al cortile d’onore. Gli Uffici del Ministro, le sale di rappresentanza e il Salone dei Ministri con i ritratti dei Ministri dell’Istruzione dal 1859 al 1922 sono state illustrati dal Consigliere del Ministro, Arnaldo Colasanti. Nella terza parte del percorso Paolo Ummarino ha descritto la Sala e le funzioni del Consiglio superiore, organo consultivo che svolgeva anche la funzione di tribunale del corpo docente, disponendo provvedimenti disciplinari e applicando la censura. Sotto la guida di Cinzia Iossa e Maria Golini il percorso è infine approdato in Biblioteca che è in fase di grande riorganizzazione delle collezioni, grazie al recupero di una notevole parte del proprio posseduto attualmente collocato in deposito, e di una rinnovata apertura al pubblico che è stata anticipata in occasione di questo anniversario. Fondata durante il ministero di Michele Amari (1862-1864), la Biblioteca ha seguito i trasferimenti della capitale d’Italia da Torino fino a Roma, dapprima nello stesso palazzo del Ministero in piazza della Minerva e successivamente in alcuni locali della biblioteca Casanatense. Già dal 1875 le raccolte cominciarono a smembrarsi a favore della biblioteca circolante del Museo pedagogico e successivamente a favore della Biblioteca Nazionale di Torino, colpita dal terribile incendio del 1904. Dopo questa dispersione rimasero solo Atti parlamentari, Annuari delle università, Leggi e Decreti dei vari Stati italiani prima dell’annessione al Regno d’Italia e i Bollettini Ufficiali del ministero. Nel 1912 la Biblioteca, grazie all’opera di Luigi De Gregori che la diresse fino al 1921, fu ricostituita ma conobbe alterne vicende. Il ministro Pietro Fedele riconobbe nel 1926 la necessità di ricostruirla e con paziente lavoro fu così rintracciato il materiale sopravvissuto allo smembramento e andato disperso in diversi magazzini, archivi e singoli uffici. Questo materiale nel 1928 fu trasportato nella nuova sede del Ministero al viale del Re (poi viale Trastevere) e sistemato in due stanze di lettura. La biblioteca nella sua nuova sede ebbe la possibilità di incrementare le sue collezioni e si arricchì in prevalenza di opere giuridiche, letterarie e pedagogiche in conformità ai fini per i quali era stata ricostituita. Nel 1937, infine, la Biblioteca fu definitivamente collocata nella attuale sede, con una sala di lettura a volta molto alta, completamente scaffalata in legno. L’attuale patrimonio della Biblioteca è molto ricco e composito: riunisce carte di pregio, l’intera collezione delle Leggi d’Italia, libri matricolari dei regi provveditori, le prime indagini con grafici sull’analfabetismo, insieme a libri regionali di traduzione dal dialetto all’italiano, alla prima edizione in braille del libro Cuore, al libro di testo per la terza elementare a cura di Grazia Deledda. Molti i materiali legati alla storia della Scuola quali abachi e abbecedari insieme a pagelle di varie epoche, tra cui la più antica che risale al 1863. Oltre alla Sala centrale, la biblioteca è costituita dalla Sala dell’emeroteca e la Sala della legislazione scolastica che, a breve, ospiterà la donazione della raccolta completa degli Atti del Consiglio Nazionale della Pubblica Istruzione (1870) e parte dei testi storici del Consiglio Universitario Nazionale (CUN) che finalmente saranno ordinati e resi disponibili.    Cinzia Iossa – Biblioteca del Ministero dell’Istruzione, dell’Università e della Ricerca – vincenza.iossa(at)istruzione.it   Annarita Liburdi – Istituto per il Lessico Intellettuale Europeo e Storia delle Idee (ILIESI-CNR) – annarita.liburdi(at)cnr.it ","
"
https://aibnotizie.aib.it/la-biblioteca-della-villa-dei-papiri-a-ercolano-un-progetto-internazionale-per-la-valorizzazione-di-un-patrimonio-unico/,La biblioteca della Villa dei Papiri a Ercolano: un progetto internazionale per la valorizzazione di un patrimonio unico,,AIB Notizie,,1 Dicembre 2023,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo La biblioteca della Villa dei Papiri a Ercolano, sepolta dall’eruzione del Vesuvio nel 79 d.C., è l’unica biblioteca del mondo antico sopravvissuta intatta fino ai giorni nostri. (1) Il suo patrimonio di oltre 1800 papiri carbonizzati, in parte svolti, in parte tuttora chiusi, è conservato presso l’Officina dei Papiri Ercolanesi nella Biblioteca Nazionale di Napoli. Questi rotoli, che custodiscono opere per lo più greche, alcune latine, non trasmesse dalla tradizione medievale, versano in condizioni di estrema fragilità, che oggi spingono a elaborare approcci e interventi non invasivi mirati, da una parte, alla conservazione e alla tutela dei manufatti, dall’altra alla diffusione ad ampio raggio del patrimonio letterario e filosofico ivi contenuto. Straordinari risultati si stanno raggiungendo in quest’ambito grazie ad attività di digitalizzazione, imaging avanzato e svolgimento virtuale curate da EduceLab https://educelab.engr.uky.edu/, un laboratorio dell’Università del Kentucky altamente specializzato nelle scienze per lo studio e la valorizzazione del patrimonio culturale. L’intento perseguito da EduceLab è duplice e abbraccia la doppia anima della collezione ercolanese, includendo sia i rotoli svolti, con l’obiettivo di migliorarne la leggibilità, sia il materiale tuttora non aperto, di cui ci si propone per la prima volta lo svolgimento virtuale e la lettura non invasiva del testo conservato al loro interno. Quanto alla parte svolta della collezione, a partire dall’autunno 2022 ha preso avvio il progetto “The Digital Restoration of Herculaneum Papyri”, diretto da W. Brent Seales (Università del Kentucky) e finanziato della Andrew W. Mellon Foundation e del National Endowment for the Humanities, in collaborazione con l’Herculaneum Society e il Centro Internazionale per lo Studio dei Papiri Ercolanesi ‘Marcello Gigante’. Le attività sono svolte presso l’Officina dei Papiri Ercolanesi da un team locale composto da cinque giovani papirologi con esperienza della collezione (Marzia D’Angelo, Alessia Lavorante, Maria Chiara Robustelli, Claudio Vergara e Rossella Villa) sotto la supervisione della Prof.ssa Federica Nicolardi (Università di Napoli Federico II). Usufruendo di strumentazione tecnica all’avanguardia appositamente realizzata dagli ingegneri di EduceLab, e operando in stretta collaborazione con loro e con lo staff della Biblioteca, il team napoletano ha lavorato alla realizzazione di una nuova campagna fotografica dei papiri svolti, combinando la fotogrammetria con l’imaging multispettrale, una tecnica non invasiva capace di estrarre informazioni da immagini digitali acquisite in differenti regioni dello spettro elettromagnetico, come l’infrarosso (IR), oltre che il visibile (RGB). Il progetto ha permesso di realizzare, oltre a nuove immagini multispettrali 2D ad altissima risoluzione, anche i primi modelli 3D dei papiri, contribuendo notevolmente non solo all’incremento della leggibilità dei testi, ma anche a una consultazione da remoto, e quindi più sicura, della collezione: attraverso i modelli tridimensionali, infatti, è possibile maneggiare, ruotare e misurare virtualmente i frammenti, nonché individuare più facilmente il testo nascosto nelle pieghe del papiro, eliminando i rischi connessi alla consultazione fisica di questi fragili supporti al microscopio. In questa parte del progetto sono state realizzate, per la prima volta, anche immagini dei ‘cassetti’, che contengono rotoli e frammenti ancora chiusi, e digitalizzazioni dei negativi e delle fotografie analogiche storiche dei papiri ercolanesi conservati in Officina. Ma le attività di EduceLab si sono rivolte anche alla parte della collezione composta da rotoli ancora chiusi. Lo scopo è mettere a punto una metodologia per lo svolgimento virtuale dei rotoli che consenta la lettura non invasiva del testo conservato al loro interno partendo da una scansione con la tecnica della micro-tomografia computerizzata a raggi X (micro-CT). Lo svolgimento virtuale, già applicato con successo dal team di Seales nel 2015 a un rotolo chiuso di En-Gedi, ha comportato ulteriori sfide per i rotoli carbonizzati di Ercolano, a causa della loro estrema compattezza, che rende l’identificazione delle ‘spire’ particolarmente complessa, e della composizione chimica dell’inchiostro con cui vennero scritti, che non consente l’immediata leggibilità del testo nelle micro-CT. In seguito a un’importante acquisizione del team americano, che ha dimostrato l’efficacia di modelli di machine learning per rivelare l’inchiostro nelle micro-CT di frammenti ercolanesi, nel marzo 2023 è stata lanciata la Vesuvius Challenge  https://scrollprize.org/, una competizione ideata da W.B. Seales, N. Friedman e D. Gross per risolvere la sfida dello svolgimento virtuale dei papiri ercolanesi, che ha reso i dati e i risultati preliminari disponibili all’intera comunità scientifica internazionale e, grazie al supporto di numerosi finanziatori privati, ha messo in palio premi fino a un totale di 1 milione di dollari. I progressi sono sorprendenti: nell’ottobre 2023 il team della Vesuvius Challenge, che comprende informatici e papirologi (tra cui i due italiani Gianluca Del Mastro e Federica Nicolardi), ha annunciato di aver individuato per la prima volta, in un rotolo ercolanese ancora chiuso conservato a Parigi presso l’Institut de France, significative porzioni di diverse colonne consecutive, riaffiorate dopo duemila anni https://www.nature.com/articles/d41586-023-03212-1>. (1) Francesca Longo Auricchio, Giovanni Indelli, Giuliana Leone, Gianluca Del Mastro, La Villa dei Papiri. Una residenza antica e la sua biblioteca, Roma 2020.  Marzia D’Angelo Università di Napoli Federico II marzia.dangelo@unina.it ","
 Biblioteca della Villa dei Papiri, The Digital Restoration of Herculaneum Papyri "
https://aibnotizie.aib.it/de-bibliotheca-biblioteca-esiste-ab-aeterno/,La Biblioteca esiste ab aeterno. E il bibliotecario?,,AIB Notizie,,27 Febbraio 2015,,HTML,https://aibnotizie.aib.it/,,,,CC BY-SA 4.0,"  Andrea Zanni è presidente di Wikimedia Italia, amministratore di Wikisource, bibliotecario digitale presso MLOL. Ha un suo blog dove pubblica commenti, impressioni, visioni del mondo e delle biblioteche. Spesso i suoi post accendono discussioni appassionate e aprono congiunture inaspettate. E’ proprio da uno dei suoi ultimi post che cominciamo questa conversazione sulla sua visione delle biblioteche e dei bibliotecari. 1. Partiamo con un paradosso comico: il titolo di uno dei tuoi più recenti post mi fa pensare a quella frase attribuita a Groucho Marx che molti utilizzano quando si parla di libri e biblioteche: “Outside of a dog, a book is a man’s best friend. Inside of a dog it’s too dark to read”. Anche il tuo titolo, “An empty room apart from a librarian, is merely a room with a librarian” mi appare come una sfida o una provocazione. Puoi spiegare a cosa si ispira questo tuo intervento e qual è la sua essenza? La frase non è mia, ma di un certo Michael, che ha commentato un post di Lane Wilkinson, che a sua volta commentava una frase di David Lankes: A room full of books is simply a closet but that an empty room with a librarian in it is a library.  La visione lankesiana delle biblioteche e dei bibliotecari (enorme, potente, contraddittoria) a me piace molto, ma secondo me sopravvaluta, in questo caso, il potere e le competenze dei bibliotecari. Secondo me non è vero che una stanza vuota con un bibliotecario sia una biblioteca. Non per questo penso che Lankes sia tutto da buttare via, anzi: la sua idea del bibliotecario come “facilitatore di creazione di conoscenza in una determinata comunità” di utente è per me bellissima, e va esplorata e testata. Il post singolo era dunque una critica a Lankes, in questa sua frase. Ma la discussione che si è articolata fa parte di una più lunga conversazione fra me e me che leggo Lankes, e poi altri amici e bibliotecari (fra cui Lankes stesso, in persona). 2. Perché pensi che il tuo post abbia aperto una discussione così animata? Lankes o si ama o si odia :-). Scherzi a parte, le sue tesi sono audaci, retoriche, a loro modo rivoluzionarie, e allo stesso tempo vaghe e contraddittorie: accende gli animi, e viene spesso criticato (a volte a ragione, a volte no). Fra chi lo apprezza non conosco tifosi talebani: ognuno ne prende un pezzo, ognuno trova cose interessanti in quello che propone. Io credo che il semplice dibattito che le sue idee suscitano sia una cosa sana, perché noi tendiamo a non vedere i costi invisibili dell’inerzia, dello stare fermi. Io sono critico verso certi atteggiamenti dei bibliotecari perché credo che stiano rischiando grosso, o quantomeno che stiano perdendo opportunità importanti. Lankes forse esagera, forse vuole spostare troppo il baricentro dei bibliotecari, ma fa bene a farlo. Deve spingerli. Ne va della professione, secondo me. 3. Secondo te, esistono, oggi, delle funzioni, degli elementi che possano consentire di definire una biblioteca? Insomma, cosa fa di una biblioteca una “biblioteca”? È una grande domanda, a cui non so rispondere. Ci sono cose della biblioteca che io amo e ritengo importanti, almeno idealmente: la biblioteca come spazio relativo e dedicato all’apprendimento, allo studio, alla lettura. Come spazio libero, aperto, accogliente (safe space, dicono gli americani). Come luogo di conservazione di una memoria culturale, attraverso i libri (e film e musica): come luogo di accesso a questa memoria. Fin qui, sono molto tradizionale. Il punto è: imparare a programmare rientra nelle offerte che una biblioteca deve fornire? Uno spazio per studiare e conversare a voce alta? Un luogo dove anche comprare alcuni libri? Un luogo in cui essere alfabetizzati sul computer? Su Wikipedia? Sugli aspetti legali del contratto di lavoro? Su come diventare imprenditori, pagare le tasse, capire come distinguere buona e cattiva informazione su Internet?  Il punto è che le biblioteche sono assolutamente sottoutilizzate, soprattutto in Italia, costano tanto, e il livello di analfabetismo funzionale è altissimo. Le persone sanno tecnicamente leggere ma non capiscono un testo mediamente difficile. Non leggono neanche un libro l’anno. Cosa serve avere a disposizione milioni di splendidi testi, perfettamente organizzati, se le persone non sanno comprendere questi testi? Però, d’altra parte, tutti hanno uno smartphone, tutti vanno in internet, e in internet le biblioteche non ci sono. Coloro che per secoli hanno “organizzato l’informazione”, nel Web non organizzano più niente. Lasciano questo compito agli informatici, agli ingegneri. Google stesso nasce dall’applicazione di un principio bibliometrico alle pagine del web. Il MARC è stato il primo standard di metadati leggibile dai computer, ma viene usato solo dalle biblioteche. Il web, pur essendo composto interamente da documenti, utilizza altri metadati, altri schemi. Anche seguendo la visione di Lankes, in cui il bibliotecario è un “facilitatore di creazione di conoscenza”, io vedo i bibliotecari in secondo piano: tutti i progetti di creazione comunitaria di conoscenza che conosco (Wikipedia, Wikisource, Gutenberg, Liber Liber, StackOverflow, ecc.) sono *senza* bibliotecari. I bibliotecari come intermediario (accesso all’informazione, organizzazione dell’informazione, reference, e pure il bibliotecario “facilitatore”) stanno secondo me morendo. O moriranno se non sapranno intercettare le nuove domande. Secondo me è un discorso importante. 4. Nel tuo post, che onestamente ho apprezzato parecchio e che avrei voluto fosse più esteso, accenni ad alcune questioni ontologiche relative alla biblioteca, ma prima di tutto lanci la bomba della questione terminologica. Ti sta bene il termine biblioteca o credi che abbia ormai un che di anacronistico? Nel caso, cosa proponi come alternativa? Biblioteca è una parola che amo molto, non sono obiettivo, ergo non sono la persona giusta a cui chiedere. Io non credo che la questione terminologica sia davvero così importante. Le biblioteche da decenni hanno computer, riviste, film, musica: sono sopravvissute con lo stesso nome pur senza averle chiamate mediateche. Ancora. Le biblioteche vengono poi utilizzate in gran parte perché hanno tavoli, silenzio, luce, un sistema di riscaldamento e dei bagni. Non le chiamiamo “sale studio in cui eventualmente puoi prendere in prestito libri”, le chiamiamo biblioteche. Quindi, continuiamo pure a chiamarci bibliotecari, senza però essere noi i primi a fissarci sul nome. Io amo definirmi un “bibliotecario digitale”, perché credo fermamente sia quello che faccio: lavorare nell’industria dell’”accesso alla conoscenza”. Ho fatto cose diverse; il volontario su Wikisource, il responsabile di una piattaforma di pubblicazione open access, mentre adesso vado in giro per il web a cercare collezione in “pubblico dominio” e le integro a MLOL. Per me sono declinazioni diverse di un’unica professione. 5. Che dici, come stanno queste biblioteche? Moribonde o solo un po’ debilitate? Sono un po’ ferme, secondo me spesso demotivate, alcune volte non si rendono conto che stare fermi è l’unico modo sicuro per non risolvere i problemi. Ma vedo comunque un sacco di spazio e di opportunità. Come sempre nella vita, dipende dalle singole persone. 6. Insisto sulle definizioni. Se dovessi scegliere tra queste opzioni: 1. Bibliotecario facilitatore; 2. Bibliotecario mediatore dell’informazione; 3. Nessuna delle due; 4. Entrambe; 5. Altro (specificare), quale casella spunteresti e perché? A me piacciono entrambe, ma non mi fisserei. Io credo ci sia un enorme spazio in quelle definizioni, ma quello che mi piace dei bibliotecari è il loro ruolo di supporto all’apprendimento. Solo che questo ruolo di supporto si complica, diventa più sottile, complicato, si fonde e ibrida con altri ruoli: fondamentalmente, rispondere a un “bisogno informativo” credo sia parte del lavoro di un bibliotecario. Chi dice che il “facilitatore” è un ruolo da insegnante, secondo me deve chiedersi se ha lui continuerà ad avere un lavoro nel momento in cui gli insegnanti non riescono a tenere dietro da soli a gestire l’apprendimento in una società che non chiede solo agli adolescenti di imparare, ma a tutti. A gente che ha 20, 30, 50, perfino 60 anni. Ce la siamo menata con la “società della conoscenza” per anni e adesso che ce l’abbiamo affermiamo che non è il nostro lavoro mantenerla e supportarla? In un mondo che ha sempre più bisogno di imparare secondo il lavoro dei bibliotecari si moltiplica. Se sanno intercettare la domanda, è ovvio. 7. Cosa pensi dei bibliotecari? Mi spiego meglio: ci sono categorie professionali che vengono identificate con una caratteristica, spesso negativa e condivisa diffusamente (i dentisti sono esosi, i politici corrotti, i tassisti truccano il tassametro, gli insegnanti sono impreparati, gli attori egocentrici). Credi che i bibliotecari possano ancora essere ricondotti a uno stereotipo culturale o c’è un nuovo bibliotecario che tenta di rappresentare la categoria in modi alternativi rispetto al passato? Se sì, ci sta riuscendo? Il bibliotecario che fa “shh” rimane uno stereotipo, ma ci vorrebbe pochissimo per cambiarlo. Basterebbe iniziare ad avere sale silenziose e sale in cui si può conversare. Poi mi piace molto l’idea dell’”embedded librarian”, del bibliotecario che si sposta e va a cercare i suoi utenti. Credo sia anzi una necessità, perché tante volte si dà per scontato che un utente (o un “membro della comunità”, per dirla con Lankes) conosco i nostri servizi, sappia come usarli, o addirittura sappia di averne bisogno. In questo potremmo imparare da una mentalità imprenditoriale/scientifica/startup: si fanno delle ipotesi, si testano, si cerca di non dare nulla per scontato. Come in ogni benedetta professione di questo mondo, bisogna “innovare”, evolversi rispetto a un ambiente che cambia. L’ambiente del bibliotecario è cambiato moltissimo, non vedo perché non dovrebbe cambiare anche lui. Quindi ben venga ogni tipo di sperimentazione, con corsi informatici, fablab, makerspace, ma anche cucito, cucina, o anche cose più tradizionali. Ricordo che Silvia Franchini, al Salone del Libro di Torino, raccontava del percorso fatto con le colleghe nella biblioteca di Albino (nel bergamasco) con persone che avevano appena perso il lavoro. È stato un lungo lavoro in cui bibliotecari e membri della comunità si sono dovuti conoscere a vicenda, spiegarsi a fondo, elaborare un corso insieme, con le rispettive competenze, esigenze, e feedback. In un caso del genere, un approccio tradizionale sarebbe stato inevitabilmente fallimentare. Se qualcuno ha cinquant’anni e non sa rimettersi sul mercato del lavoro, scrivergli il numero dello scaffale Dewey su un post-it riciclato non funziona. Io credo che una biblioteca che lavora così non chiuderà mai. 8. Personalmente sono contenta di essere una bibliotecaria, e tu? Certo che sì. Io ho studiato matematica, e ho deciso di lavorare nel mondo delle biblioteche digitali dopo aver conosciuto Wikipedia e Wikisource, dopo la laurea. Ho fatto un master all’estero, e poi sono andato a lavorare all’Università di Bologna. È un lavoro che mi sono conquistato, ne sono assolutamente fiero. ________________________________________________________________  Andrea Zanni – zanni.andrea84(at)gmail.com – Presidente Wikimedia Italia       intervista di Lucia Antonelli – lu.antonelli(at)libero.it – Redazione AIB notizie ","
 biblioteca digitale "
https://aibnotizie.aib.it/biblioteca-giuridica-banca-italia/,La biblioteca giuridica della Banca d’Italia intitolata a Pietro De Vecchis,,AIB Notizie,,24 Agosto 2015,,HTML,https://aibnotizie.aib.it/,,,,CC BY-SA 4.0," Il 13 febbraio 2015, presso il Nuovo Centro convegni della Banca d’Italia, in via Nazionale 190 a Roma, è stata formalizzata l’intitolazione della Biblioteca giuridica a Pietro De Vecchis, Avvocato Generale della Banca dal 1994 al 1997. La Biblioteca giuridica della Banca d’Italia, che già dagli anni Trenta del Novecento affiancava la Biblioteca economica (successivamente dedicata all’ex Governatore Paolo Baffi), si è sviluppata soprattutto a partire dagli anni Novanta per le esigenze di documentazione del Servizio di Consulenza legale dell’Istituto, ma ha raggiunto più di recente una visibilità anche esterna, consentendo oggi l’accesso a docenti, ricercatori, economisti, giuristi, esperti di altre istituzioni, dottorandi, studenti universitari (soprattutto per le tesi di laurea), oltre che al personale interno all’Ente. Il processo che ha portato una collezione libraria sostanzialmente di servizio (comprendente enciclopedie giuridiche, trattati, rassegne, nonché pubblicazioni più direttamente legate all’attività lavorativa quotidiana) ad essere punto di riferimento per le esigenze di ricerca specialistica e informazione bibliografica di una collettività più ampia, è stato avviato nel 1996 proprio per impulso dell’avvocato De Vecchis. Fu lui infatti a promuovere un programma di attività – approvato dagli organi direttivi della Banca d’Italia – per incrementare le riviste giuridiche a disposizione degli utenti, nonché le acquisizioni di monografie in varie lingue e in più estesi ambiti disciplinari, legati ai nuovi compiti istituzionali che derivano all’Istituto dall’appartenenza al Sistema europeo delle banche centrali e in generale dagli sviluppi del cammino europeo. In particolare, al nucleo originario delle pubblicazioni nei settori della legislazione bancaria e finanziaria, del diritto e procedura civile e commerciale, del diritto pubblico, amministrativo, del lavoro, penale, si sono gradualmente aggiunte collezioni di diritto internazionale, comparato, dell’Unione Europea, dell’economia. La recente intitolazione della Biblioteca giuridica, dunque, oltre a rendere omaggio alla figura di un professionista ricordato per le sue doti sia umane che scientifiche, viene a presentare il punto di arrivo di un percorso intrapreso senza clamore ma con lungimiranza e passione, nella consapevolezza che l’alto grado di specializzazione raggiunto negli anni dalla Biblioteca avrebbe potuto essere messo a disposizione di molti, pur nel rispetto della connessione originaria col Servizio Consulenza legale; quest’ultimo tuttora – grazie alla competenza dei suoi legali – orienta lo sviluppo delle collezioni, tramite un’apposita Commissione che si riunisce periodicamente. La Biblioteca giuridica è anche distributore dei Quaderni di Ricerca Giuridica della Consulenza legale. Il patrimonio librario della Biblioteca giuridica conta oggi circa 40.000 volumi, per lo più collocati a scaffale aperto nella Sala di lettura, e circa 240 testate di periodici, in parte consultabili anche in formato elettronico. Alle collezioni moderne si affiancano donazioni di importanti giuristi (Gustavo Bonelli, Avvocato Generale dal 1919 al 1926, e Sebastiano Battiati, Capo del Servizio Consulenza Legale dal 1928 al 1936), nonché un’ampia raccolta di studi in onore e in memoria di personalità del mondo giuridico italiano; sono inoltre presenti cinquecentine ed altre edizioni antiche e di pregio, in particolare del XVII e XVIII secolo. La Biblioteca giuridica Pietro De Vecchis, in sinergia con la Biblioteca economica Paolo Baffi, offre vari servizi: l’accesso (su richiesta telefonica o per e-mail) alla sala di lettura; la libera consultazione dei volumi (e, limitatamente al personale dell’Istituto in servizio a Roma, il prestito); l’accesso alle banche dati in abbonamento (per l’utenza esterna le ricerche possono essere condotte in Sala di lettura con l’aiuto di un bibliotecario); un servizio di informazione bibliografica (anche a distanza, facendone richiesta alla casella di posta elettronica bibliotecagiuridica(at)bancaditalia.it); la fotocopiatura, nei limiti previsti dalla legislazione vigente e nel rispetto delle esigenze di tutela del materiale bibliografico. Il posseduto della Biblioteca giuridica è integralmente riversato nell’OPAC che effettua la ricerca simultanea anche nella Biblioteca economica, i cui record invece sono invece presenti a partire dalle pubblicazioni del 1965.   Per altre informazioni e contatti: SALA PIETRO DE VECCHIS Via Nazionale n. 91, Roma Dal lunedì al venerdì dalle 9.00 alle 12.30 e dalle 14.00 alle 16.00. La Biblioteca è chiusa gli ultimi tre giorni lavorativi di maggio, il 29 giugno, il 14 agosto, il 24 e il 31 dicembre. Tel. +39 0647925386 (prenotazioni e informazioni) Fax +39 0647922397 bibliotecagiuridica(at)bancaditalia.it Regolamento della Sala Pietro De Vecchis  Beatrice Scrima, Roberta Pilo – Banca d’Italia -Servizio Consulenza Legale, Biblioteca Giuridica “Pietro De Vecchis”, bibliotecagiuridica(at)bancaditalia.it ","
"
https://aibnotizie.aib.it/biblioteca-in-wikipedia/,La biblioteca in Wikipedia,,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0," Accade spesso di cercare nel sito della biblioteca o di un sistema bibliotecario un’informazione, un documento, una notizia che ricordiamo di aver letto qualche tempo prima e di non riuscire più ritrovarla. I motivi di queste “scomparse” posso essere i più diversi. Frequente è il caso in cui l’ente decida di riqualificare la propria presenza sul web passando dall’uso di semplici pagine HTML all’uso di un applicativo più complesso, ad un CMS (content management system)1; nelle attività di trasferimento dei contenuti dalle vecchie pagine in HTML al nuovo applicativo, per distrazione, per poca cura nel lavoro di conversione, per bassa priorità data a quel tipo di informazione, molte pagine possono scomparire. Non è certo un male se si tratta di informazioni “volatili” ma è un danno irreparabile se erano informazioni importanti e prodotte da molte ore di lavoro/uomo. Esiste è vero Internet Archive2 che ha lo scopo di archiviare il web, ma la sua attività, che si realizza memorizzando periodicamente con un “fermo immagine” i cambiamenti dei siti web, copre raramente i siti minori e comunque non “archivia” in modo sistematico e tanto meno in modo esaustivo. L’informazione inserita dalla biblioteca, anche con molto tempo/lavoro, accade così che sia persa; la cura messa nella sua creazione non è stata affiancata da una altrettanta cura nel mantenerla in vita: il bibliotecario soccombe al CED. Questo accade soprattutto quando il sito della biblioteca o del sistema bibliotecario è compreso nel più ampio sito istituzionale di cui la biblioteca o il sistema fa parte. Va detto che sono per ora ancora poche le biblioteche italiane che hanno inserito tra le proprie attività correnti, con la stessa rilevanza dedicata alla catalogazione, l’aggiornamento e la manutenzione di un sito web ben strutturato e tanto meno la creazione di servizi di reference svolti via web; è  disarmante vedere la stringatezza di siti di biblioteche molto importanti per qualità e quantità di risorse documentarie possedute o attendere invano risposta da e-mail che non sono presidiate. Ma le biblioteche che invece hanno un sito ben strutturato e mantenuto e sono quindi consapevoli del ruolo importante che ha il web per promuovere i loro servizi e patrimoni, devono tenere presente che nelle ricerche effettuare dai motori di ricerca il ranking delle pagine di Wikipedia è molto più elevato di quello assegnato alle pagine dei siti istituzionali, quali il comune o l’università. Quando la stessa notizia è presente in Wikipedia e nel sito del comune, il motore di ricerca visualizza fra le prime righe la notizia presente in Wikipedia e in molte pagine successive quella del comune. Contenuti di alto interesse culturale che l’utente non collega obbligatoriamente all’ente che li ha prodotti o che non sa in quale biblioteca potrebbero essere, è opportuno che siano duplicati in Wikipedia per dare ad essi una visibilità molto più alta, una visibilità adeguata alla loro importanza. È questo il caso per esempio dei fondi speciali che giungono in biblioteca per le vie più traverse o sono costituiti per la presenza casuale di una personalità nel territorio; spesso l’utente interessato a quei fondi non è in grado di sapere a priori se siano segnalati nel web ed in quale sito siano. D’altra parte la ricerca effettuata negli OPAC fornisce informazioni puntuali per ricerche per autore, per titolo, per soggetto, ma non è in grado di segnalare la presenza di fondi speciali. Segnalo alcuni esempi trovati quasi per caso: L’archivio di Teresa Sensi, scrittrice e giornalista e prima donna iscritta nell’albo dei giornalisti di cui si ha notizia leggendo in Wikipedia la voce sulla Biblioteca Augusta di Perugia3, non è minimamente presente nel sito istituzionale della Biblioteca, costretto nella angusta cornice del sito del Comune. Similmente l’archivio di Rolf Schott, storico dell’arte e scrittore tedesco, morto a Roma nel 1977, è sinteticamente descritto in Wikipedia assieme ad una voce biografica sullo scrittore4, ma nel sito della Biblioteca Augusta non ve ne è traccia. Si arriva poi all’assurdo per cui la Biblioteca di Piove di Sacco, intitolata al poeta Diego Valeri, indica la presenza dell’importante fondo dei suoi scritti con 5 parole nelle 20 righe del suo ristretto spazio web nel sito del Comune senza un link al sito specifico su Diego Valeri creato dallo stesso Comune e direttamente gestito dal personale della Biblioteca comunale di Piove di Sacco, in cui si hanno ampie informazioni su tale fondo. Siamo quindi di fronte, in un caso, a biblioteche che non riescono a governare il proprio sito e che quindi usano Wikipedia per superare questo impedimento; e nell’altro caso, ad attività autonoma di wikipediani che promuovono i fondi della biblioteca. Oppure, nel caso limite di Piove di Sacco, di descrizioni di fondi di biblioteca creati dal comune al di fuori del sito della biblioteca. La collaborazione tra biblioteche a Wikipedia, oltre a favorire la promozione dei propri patrimoni, potrebbe svolgere un ruolo importante anche per facilitare la conoscenza del territorio di competenza. La tradizionale sezione locale della biblioteca pubblica ha in Wikipedia il proprio maggiore alleato. Diverse sono le modalità con cui le biblioteche possono collaborare con Wikipedia:  aggiungere riferimenti bibliografici alle voci relative a edifici, enti, associazioni ecc. del proprio territorio presenti in Wikipedia. Cito l’esempio dell’ampia voce su Castiglion della Pescaia5 che a fondo pagina presenta una stringata bibliografia: molto probabilmente la biblioteca è in grado di incrementare questi riferimenti bibliografici. La biblioteca può inserire i numeri ISBN dei testi citati e consentire così l’attivazione del meccanismo automatico che crea un link diretto verso l’OPAC favorendo così la prosecuzione della ricerca dal web al patrimonio delle biblioteche. integrare la voce relativa al proprio comune collaborando con i wikipediani per aggiungere tutto quanto è ricavabile dalla sezione locale della biblioteca e dall’archivio storico e inserire quanto meno nella sezione cultura i dati della biblioteca.  In ambito più generale come contributo delle biblioteche alla creazione di conoscenza libera è auspicabile:  realizzare incontri di promozione di Wikipedia in biblioteca per consentire una conoscenza più approfondita della sua struttura e favorirne così una consultazione più efficace da parte degli utenti, ma anche dei bibliotecari. Wikipedia infatti non è solo una enciclopedia alfabetica ma è strutturata in molte forme di raggruppamenti delle voci (portali, categorie, progetti), seguendo i quali la ricerca può dare risultati più approfonditi. Affiancano inoltre Wikipedia altre risorse: Commons (raccolta di immagini libere), Wikibooks (manuali), Wikisource (libri digitalizzati), Wikiquote (raccolte di citazioni) ecc. Per approfondire si veda il paragrafo “Oltre Wikipedia” nella Homepage di Wikipedia6. organizzare seminari sulle regole redazionali di Wikipedia per incrementare il numero dei volontari che costruiscono e mantengano Wikipedia. Scrivere in Wikipedia è relativamente semplice ma è anche necessario rispettare le regole di formattazione e di redazione delle voci se non si vuole essere bacchettati sulle dita dai wikipediani che monitorano con attenzione le attività in Wikipedia. La biblioteca può realizzare iniziative più complesse collaborando con specifici progetti di Wikipedia finalizzati alla creazione di contenuti culturali open access e liberamente fruibili:  avviare campagne di valorizzazione di beni culturali del proprio territorio affiancando alle risorse documentarie presenti nella sezione locale l’attività di volontari per favorirne la segnalazione nel web. È possibile organizzare campagne fotografiche per esempio dei tabernacoli o delle lapidi della I e della II guerra mondiale presenti nel territorio, creando brevi schede descrittive in Wikipedia collegate alla immagine inserita in Commons7.  In prospettiva è possibile prevedere di applicare sull’oggetto fisico stesso un codiceQR8 per consentire, con uno smartphone, di navigare direttamente dall’oggetto fisico alle relative informazioni presenti nel web. Per una descrizione dell’uso del codiceQR nelle biblioteche si veda Gambari, “Promozione delle biblioteche, OPAC e QR code”9. Con i gruppi fotografici locali è possibile accrescere la raccolta immagini di contenuto educativo nel pubblico dominio e con licenza libera disponibili ad accesso aperto in Commons guardando la lista delle immagini richieste10 e facendosi aiutare dai wikipediani locali per apprendere le norme redazionali per tali inserimenti. Questa linea di attività potrebbe anche essere incrementata promuovendo in biblioteca la campagna internazionale avviata da Wikipedia nel 2010 “Wiki loves monuments”, di cui è attiva una sezione italiana11. La campagna è organizzata attraverso un concorso fotografico teso a valorizzare la presenza del patrimonio culturale in Wikipedia; in Italia il progetto, avviato il 1 settembre, incontra delle difficoltà a causa del Codice dei beni culturali e del paesaggio che impone un pagamento quando lo scopo della foto del bene culturale non sia personale. La biblioteca potrebbe quindi coinvolgere i gruppi fotografici locali per sollecitare la propria amministrazione a concedere con licenza libera Creative Commons l’immagine dei beni culturali di sua competenza, così come hanno fatto per ora il comune di Pavia, alcuni eco musei, e come sollecitano a fare Frieda Brioschi12, presidente di Wikimedia Italia e i Democratici digitali13. Infine la collaborazione più importante che la biblioteca può avviare è collegarsi alla campagna internazionale Wiki loves libraries14 lanciata da Wikipedia nel 2011. Il progetto nato nella comunità wikipediana per favorire una ampia integrazione delle attività svolte dalle biblioteche e da Wikipedia nell’ambito della diffusione e creazione di conoscenza. Questa campagna si articola in diverse attività: incontri di promozione, seminari tematici di confronto tra esperti della materia e wikipediani per approfondire e garantire la copertura di specifici temi in Wikipedia, coordinamento in biblioteca dei wikipediani locali per favorire la progettazione di attività comuni, collaborazione con gli studenti universitari integrando i loro lavori di ricerca con l’accrescimento delle voci in Wikipedia. Con la pragmaticità che caratterizza il mondo anglosassone, le pagine “Wiki loves libraries”15 sono ricche di suggerimenti sulle attività da realizzare e sui materiali di promozione e sono quindi importante fonte di riferimento. È anche presente una lista di discussione16. Inoltre le biblioteche potrebbero trovare forme di collaborazione con il servizio Reference Desk di Wikipedia17; i pochi servizi italiani di reference online cooperativo sono poco conosciuti e forse potrebbero sperimentare la creazione di un unico servizio italiano, magari anche con un app per cellulari, svolto insieme; firmando le risposte sempre con l’indicazione della biblioteca di appartenenza o con la qualifica di bibliotecario, in modo da radicare l’idea che la risposta è molto probabilmente di elevata qualità perché suffragata da competenze professionali specifiche. Tutti questi progetti di Wikipedia fanno parte nel progetto generale GLAM (Galleries, Libraries, Archives and Museums)18 finalizzato a sostenere musei, biblioteche e archivi che vogliono lavorare con Wikipedia per produrre “open-access, freely-reusable content for the public”; sul sito sono disponibili ampie e dettagliate informazione sulle singole linee di attività, sui materiali di promozione, sulle attività da realizzare ecc. In conclusione la biblioteca deve vedere in Wikipedia uno straordinario alleato nella sua attività di promozione della conoscenza libera e nella promozione del suo patrimonio e dei suoi servizi. Wikipedia è anche una ottima opportunità per creare attorno alla biblioteca una comunità di volontari che da un lato collaborino nel realizzare le sue finalità e dall’altro rappresentino un presidio di sostegno della biblioteca stessa nella comunità locale. Ai bibliotecari si richiede naturalmente di avvicinarsi a Wikipedia con modestia, senza cercare di imporre ai suoi volontari i nostri criteri classificatori e descrittivi; l’enciclopedia non è solo un elenco alfabetico di voci, ma ha una sua complessa struttura che collega categorie, progetti, portali tematici ecc. a cui ogni voce è assegnata. Se ogni tanto l’occhio del bibliotecario potrebbe notare incongruenze in questa organizzazione è necessario prendere atto che comunque evidentemente Wikipedia funziona e funziona molto bene se ha raggiunto il 6° posto nel ranking dei siti più consultati in Italia e nel mondo19. Forse i nostri OPAC non funzionano altrettanto bene 😉 Qualche collega potrebbe sottolineare che la scarsezza di risorse umane in biblioteca non consente di dedicarsi a questa collaborazione con Wikipedia. Probabilmente la questione non deve essere affrontata considerando questa una attività aggiuntiva a quelle già in atto ma considerando invece l’esigenza di ridefinire le priorità nella biblioteca nel XXI secolo se non altro valorizzando le competenze dei bibliotecari non per ricatalogare in molti lo stesso libro ma per creare in molti nuovi contenuti culturali. Ultime novità di agosto. Dopo lo scambio di e-mail passate in AIB-CUR nei mesi di giugno/luglio, l’articolo di Andrea Zanni, “Le biblioteche e l’universo Wikipedia”20, il post di Laura Testoni, “Wikipedia and Libraries: what is the connection?”21, i post di Virginia Gentilini su “Bibliotecari non bibliofili”22, è nato un piccolo gruppo di lavoro, promosso anche dall’AIB, che si propone di attivare il progetto anche in Italia mediante la creazione di pagine web informative, di una lista di discussione specifica e la condivisione di materiale promozionale, slides per corsi ecc. Non appena attivate le pagine web ne daremo comunicazione nella lista AIB-CUR. È del 30 agosto la notizia di una collaborazione attivata tra il Ministero della cultura della Regione Catalogna e l’Associazione dei wikipediani catalani, fondato sull’idea che «Wikipedia, as the online door to knowledge, and libraries, as the offline door to knowledge, should work together to provide new levels of access»23. Il progetto prevede sessioni di istruzione su Wikipedia per bibliotecari ed utenti per promuovere l’inserimento nell’enciclopedia di contenuti relativi alla storia ed ai beni culturali locali, interventi per facilitare il collegamento tra la bibliografia presente nelle voci di Wikipedia e gli OPAC; è prevista anche la digitalizzazione di testi di letteratura catalana da collocare in Wikisource. giaccai@gmail.com 1 http://it.wikipedia.org/wiki/Content_management_system 2 http://it.wikipedia.org/wiki/Internet_Archive 3 http://it.wikipedia.org/wiki/Biblioteca_Augusta 44 http://it.wikipedia.org/wiki/Rolf_Schott 5 http://it.wikipedia.org/wiki/Castiglione_della_Pescaia 6 http://it.wikipedia.org/wiki/Pagina_principale 7 http://commons.wikimedia.org/wiki/Pagina_principale 8 http://it.wikipedia.org/wiki/Codice_QR 9 http://www.cenfor.net/upfiles/08-gambari.pdf 10 http://commons.wikimedia.org/wiki/Commons:Immagini_richieste 11 http://www.wikilovesmonuments.it/ 12 http://www.chefuturo.it/2012/06/chi-mi-aiuta-a-liberare-i-monumenti-italiani-per-una-foto-wiki/ 13 http://www.democratici-digitali.com/content/democratici-digitali-appoggia-wiki-loves-monuments-24-giugno-2012 14 http://en.wikipedia.org/wiki/Wikipedia:Wikipedia_Loves_Libraries 15 http://outreach.wikimedia.org/wiki/Wikipedia_Loves_Libraries 16 https://lists.wikimedia.org/mailman/listinfo/libraries 17 http://en.wikipedia.org/wiki/Wikipedia:Reference_desk 18 http://outreach.wikimedia.org/wiki/GLAM/Wikimedians 19 http://www.alexa.com/topsites/global 20 http://www.aib.it/pubblicazioni-aib/aib-notizie/aib-notizie-2012-2/2012/25605-biblioteche-e-wikimedia/ 21 http://refkit.wordpress.com/2012/08/02/biblioteche-e-wikipedia-webinar/ 22 http://nonbibliofili.wordpress.com/ 23 https://blog.wikimedia.org/2012/08/30/whole-network-public-libraries-begins-wikipedia-collaboration-catalonia/ Tutti i link sono stati verificati il 29 agosto 2012. ","
"
https://aibnotizie.aib.it/la-biblioteca-nel-libro-game-un-esempio-ed-unintervista/,La biblioteca nel libro game: un esempio ed un’intervista,,AIB Notizie,,24 Agosto 2020,,HTML,https://aibnotizie.aib.it/,,,,CC BY-SA 4.0,"  Abbiamo già scritto qualche mese fa del ritorno in voga dei “libri game” (https://aibnotizie.aib.it/il-ritorno-dei-libri-game-anche-in-biblioteca/). Ne presentiamo ora uno dedicato espressamente alle biblioteche (anche se nessuna biblioteca, almeno di quelle in SBN, lo possiede, anche perché si tratta di un’autopubblicazione disponibile solo su Amazon): Cupe vampe (e altre biblioteche) di Luca Lorenzon e Marco Zamanni (2020). In particolare Marco “Zakimos” Zamanni ha all’attivo un altro libro game autoprodotto Fortezza Europa – Londra (realizzato con un sistema di propria creazione, 2019) e, assieme a Enrico Corso, Jekyll e Hyde (Watson, 2019). Cupe vampe (e altre biblioteche) è interessante non solo perché contiene quattro racconti interattivi espressamente dedicati o ambientati in biblioteca, ma anche perché dimostra (assieme agli altri dell’autore) la capacità di proporre una narrazione interattiva contemporaneamente appassionante e ricca sia dal punto di vista dell’intreccio sia dal punto di vista delle tematiche. Il primo racconto della raccolta, Cupe vampe, ha vinto l’edizione 2018 del Concorso dei Corti di Librogame’s Land (http://www.librogame.net). In essa il lettore-giocatore è chiamato ad impersonare Ana Babic, ventiduenne studentessa universitaria impegnata, il 25 agosto di 28 anni fa, in una ricerca alla Vijecnica, la biblioteca di Sarajevo. Gli echi della guerra sono già arrivati ma la studentessa e i suoi amici non sono preoccupati: non vedono certo nella biblioteca un obiettivo strategico. Al contrario quando inizia il bombardamento la biblioteca è proprio uno degli obiettivi e Ana deve riuscire ad uscire incolume mentre l’edificio intorno a lei crolla ed inizia ad ardere. Penserà esclusivamente a se stessa? Aiuterà i suoi amici e gli altri studiosi presenti? Si preoccuperà di mettere in salvo i preziosi codici conservati nella biblioteca? La scelta – come nella migliore tradizione del libro game – sarà nostra e non di meno quando arriveremo alla fine, se ci arriveremo, non si potrà non pensare a quanto abbiamo salvato ed a quello che invece abbiamo perso chiedendoci se non si sarebbero potute fare scelte migliori. E questo dubbio riecheggia in chi ha abbastanza anni da ricordare quel periodo e quella guerra scellerati a cui la comunità internazionale, e l’Italia in primis, non è riuscita a mettere un argine. Il secondo racconto parla de I dolori della piccola biblioteca ed al lettore-giocatore viene chiesto di impersonare un/a giovane “one-wo/man-library” che inizia a lavorare in una piccola biblioteca di provincia quasi del tutto priva di budget. L’autore mette la/il malcapitata/o alle prese con i dolori che qualunque bibliotecaria/o che abbia avuto tale incombenza può testimoniare: l’esperto di irrintracciabili autori di culto, gli invadenti studenti universitari, i proponenti corsi/eventi/presentazioni, ecc. Il nostro eroe/la nostra eroina dovranno destreggiarsi in modo da soddisfare contemporaneamente il più possibile le esigenze e contemporaneamente non esaurire il budget anzi, se possibile, aumentarlo. Alla fine è presente una comoda tabella coi risultati che vanno da Pessimo e Eccezionale (n.b.: alla prima lettura il sottoscritto ha ottenuto un miserevole Pessimo e ha dovuto farne una seconda per ottenere un meno imbarazzante Buono…). Dopo aver fatto impersonare un/a bibliotecario/a il racconto seguente – Il giorno del librogame (ricomincio dall’1) – chiede invece di mettersi nei panni di un non più tanto giovane “nerd” che intende rubare alla biblioteca l’unica copia di un libro game che manca alla sua collezione. Tra trappole e bibliotecarie grasse e baffute, il racconto è strutturato in modo che non sia possibile perdere ma che la vittoria sia oltremodo complicata. Completa la raccolta il “divertissement” veloce Nella biblioteca del mago dove saremo chiamati, nei panni di un avventuriero, a rubare un prezioso tomo evitando tutti gli incantesimi di protezione lasciati dal mago. Se gli ultimi tre racconti sono piacevoli e divertenti, quello che davvero consente il salto di qualità al genere è il primo che, facendoci rivivere gli eventi tragici dell’assedio di Sarajevo, riesce a fornire al libro game tematiche mature troppo spesso in esso finora assenti, anche perché si tratta di un genere privo di scrittori le cui opere sono realizzate per lo più da game designer quando non da appassionati. Marco Zamanni al contrario si dimostra scrittore abile a gestire tematiche adulte quando anche in Fortezza Europa – Londra immagina una Londra del futuro che, dopo la crisi economica seguita alla Brexit, si trasforma in enclave razzista e populista, e ne fa raccontare la deriva da parte di un poliziotto inglese ma di colore, contemporaneamente invidiato per la sua posizione e odiato per il colore della sua pelle. Abbiamo approfittato della disponibilità di Marco Zamanni per porgli qualche domanda:  Come è nata l’idea di ambientare racconti interattivi in biblioteca? Tutto nasce dal Concorso dei Corti di Librogame’s Land, il più grande portale italiano dedicato alla letteratura interattiva. Ogni anno LGL organizza un concorso per autori emergenti legato a uno specifico tema e nel 2018 questo tema è stato “la biblioteca”, intesa come vasta raccolta di libri e/o ambiente in cui detta raccolta è collocata. Quando seppi della scelta, mi venne spontanea l’idea di rifarmi alla prima traccia del disco Linea Gotica dei C.S.I., che è stato uno dei miei album preferiti durante l’adolescenza. Nacquero così le prime versioni di Cupe vampe, ispirato all’incendio della biblioteca di Sarajevo avvenuto nel 1992, e di Il giorno del librogame, che è invece legato ai miei ricordi d’infanzia nelle biblioteche di paese nelle campagne liguri o all’Isola d’Elba. Successivamente io e Luca Lorenzon abbiamo deciso di espandere quei racconti e pubblicarli come librogame veri e propri. Vista la loro relativa brevità, li abbiamo accorpati in un unico volume, con l’idea di aggiungere altri due racconti brevissimi, giusto come extra. Anche in quei casi abbiamo mantenuto l’ambientazione in biblioteca come trait d’union dell’intera opera. Questi racconti poi alla fine si sono rivelati tutt’altro che “brevissimi”… e il risultato finale è stato avere quattro librogame in uno, legati da un sottile filo conduttore. Il mio amore per le biblioteche, in particolare quelle in cui sono cresciuto in posti come Tiglieto o Marina di Campo, ha fatto il resto… senza dimenticare le biblioteche scolastiche. I miei primi approcci con la letteratura interattiva dopotutto risalgono alla scuola Diaz di Genova, poi diventata purtroppo famosa per altre ragioni, e a quei Lupo Solitario finiti non so come al suo interno. Nel racconto I dolori della piccola biblioteca c’è una descrizione accurata delle “traversie” bibliotecarie ma anche qualche incongruenza. E’ plausibile che l’autore abbia avuto a che fare con una biblioteca (magari come stagista/tirocinante/volontario) senza tuttavia essere professionalmente un bibliotecario? Devo confessare di non avere mai avuto a che fare con una biblioteca se non come… appassionato lettore! Mi sono tuttavia basato su altre esperienze avute con amministrazioni comunali e con la gestione di attività commerciali in senso generico per descrivere degli eventi che fossero comici, ma con alla base un fondamento di verità. La tua domanda mi conferma purtroppo che certe situazioni sono “trasversali”… il che mi dispiace alquanto, visto che mi auguravo che quanto più possibile di ciò che è presente ne I Dolori fosse eccessivo e umoristico! A differenza di buona parte dei libri-game sia degli anni ’80-’90 sia attuali, per le tue storie eviti classiche tematiche da ragazzini o da nerd troppo cresciuti: il fantasy “a là” D&D, l’horror più o meno lovecraftiano, ecc. sia in Cupe vampe sia in Fortezza Europa – Londra ti occupi di tematiche “adulte” e che ci si aspetterebbe di trovare in opere letterarie non interattive. Secondo te può essere possibile per il libro-game uscire dall’ambito un po’ circoscritto di giochi per ragazzini/nerd? È una mia segreta speranza. Ci ho provato anche con Jekyll e Hyde, che è a tutti gli effetti un romanzo gotico, più che il classico “horror lovecraftiano” che va tanto per la maggiore. Credo che possano e che debbano esistere librogame per tutti i gusti e che il genere abbia enormi possibilità di espansione. Questo tuttavia non può accadere senza i titoli adatti. Nel mio piccolo cerco sempre di sperimentare, quando possibile, proprio per andare a toccare vie che non sono ancora state percorse. Il settore della lettura interattiva sta vivendo una seconda giovinezza in Italia e tante strade devono ancora essere esplorate. È difficile trovare nel 2020 un settore in cui essere “pionieri”, per cui non voglio perdere l’occasione. Questo ovviamente comporta dei rischi (Fortezza Europa si è preso anche stroncature pesanti per la sua struttura peculiare), ma preferisco lasciare al pubblico pochi titoli sperimentali in grado di lasciare il segno nei loro ricordi, piuttosto che semplici cloni di cose che sono già state fatte – spesso meglio – da autori anglosassoni. Per me è stato così, dopotutto, visto che sono cresciuto con autori come J.H. Brennan, Steve Jackson e Dave Morris come numi tutelari.  Francesco Mazzetta Coordinatore del Gruppo di lavoro Gaming in biblioteca-IGD Italia ","
 libro game "
https://aibnotizie.aib.it/la-biblioteca-scolastica-innovazione-insegnamento-sviluppo-culturale/,"La biblioteca scolastica: innovazione, insegnamento, sviluppo culturale",,AIB Notizie,,16 Settembre 2022,,HTML,https://aibnotizie.aib.it/,,,,CC BY-SA 4.0," La prima giornata delle biblioteche scolastiche lombarde La sezione Lombardia dell’Associazione Italiana Biblioteche organizza per sabato 1° ottobre una giornata dedicata alle biblioteche scolastiche, il primo evento in presenza dopo le restrizioni dovute alla pandemia, che si terrà presso la sede dell’Università Cattolica di Milano. Il convegno “La biblioteca scolastica: innovazione, insegnamento e sviluppo culturale” curato da Cristina Gioia, Roberta Moro e Viviana Vitari del CER Lombardia prevede una sessione mattutina presieduta dal professor Edoardo Barbieri dell’Università Cattolica durante la quale interverranno Luisa Marquardt (Università di Roma Tre), Bruno Cavallarin (Istituto ISS “F. Gonzaga” di Castiglione delle Stiviere – MN – Scuola Polo Biblioteche Scolastiche Lombardia), e Fabio Venuda (Università  degli Studi di Milano). Ognuno dei tre relatori presenterà un contributo che andrà ad approfondire uno specifico aspetto delle biblioteche scolastiche: Luisa Marquardt si concentrerà sull’innovazione, Bruno Cavallarin sulla relazione tra insegnamento e biblioteche scolastiche, infine Fabio Venuda porrà l’accento sullo sviluppo culturale. Dopo il dibattito finale è prevista una visita guidata alla biblioteca dell’Università Cattolica. La sessione pomeridiana riprenderà nei locali del Liceo classico Tito Livio con una presentazione di buone pratiche a cura di Bruno Cavallarin. Una carrellata di esperienze significative a livello regionale raccontate da insegnanti e coordinatori di biblioteche a testimonianza dell’impegno per rendere la biblioteca scolastica luogo di inclusione, motore di iniziative culturali e di promozione della lettura. Sono previsti interventi di Davide Bassi (Coordinatore della Rete bibliotecaria mantovana) che illustrerà la “Casa del lettore”, una comunità digitale per letture dei giovani, di Tiziana Cerrato (referente del Coordinamento Reti Biblioteche Scolastiche e componente cabina di regia per il piano nazionale di promozione alla lettura) che approfondirà il ruolo del coordinamento delle biblioteche scolastiche e l’importanza di “fare rete”. Gli interventi di Laura de Biaggi e Rita Manzoni (docenti referenti Equipe Formative Lombardia) introdurranno i concetti di cittadinanza digitale e di metodologie innovative. A seguire Eleonora Galli (Dirigente Scolastico dell’Istituto Comprensivo Viale Lombardia di Cologno Monzese) illustrerà il processo di innovazione che ha interessato la sua scuola portandola a introdurre la musica all’interno della biblioteca scolastica. Stefano Maffesanti e Carmen Guizzetti (Istituto Comprensivo di Sovere – referenti rispettivamente per il Progetto biblioteca scolastica e referente per il Progetto BILL) faranno luce sul progetto “biblioteca della legalità” a cui il loro istituto ha aderito. Concluderà la sessione pomeridiana Giorgio Vedovati (referente della biblioteca “Librarium” dell’I.S.I.S. “Oscar Romero” di Albino (BG) con un intervento che verterà sulla rinascita della biblioteca scolastica dell’Istituto Romero. In occasione di questo evento il CER Lombardia sta lavorando ai contenuti del catalogo della mostra “Chiaroscuri e miraggi: l’agenda 2030 per le biblioteche poetiche”, una mostra sui 17 Obiettivi interpretati attraverso le fotografie di Giuseppe Bartorilla, le immagini di Caterina Giorgetti e le parole di Monica Marelli, che conterrà i testi di tutti i relatori del Convegno. Roberta Moro, AIB CER Lombardia roberta.moro@aib.it   ","
 AIB Formazione, biblioteche scolastiche "
https://aibnotizie.aib.it/la-catalogazione-del-materiale-cartografico-lavori-in-corso/,La catalogazione del materiale cartografico: lavori in corso,,AIB Notizie,,15 Giugno 2018,,HTML,https://aibnotizie.aib.it/,,,,CC BY-SA 4.0," Il  9 aprile 2018, presso l’ Istituto Centrale per il Catalogo Unico delle Biblioteche Italiane e per le Informazioni Bibliografiche  (ICCU), si è riunito per la prima volta il nuovo Gruppo di Lavoro per la redazione della Guida alla catalogazione in SBN – Materiale cartografico, nato dall’esigenza di seguire un panorama normativo in continua evoluzione, che tiene conto del mutamento continuo degli standard internazionali. La Guida si andrà ad aggiungere alle guide inerenti il materiale grafico e la musica, già on line dal 2012, e completerà il lavoro di revisione intrapreso con l’aggiornamento della Guida alla catalogazione in SBN – Materiale Antico, e Materiale Moderno, disponibili su piattaforma MediaWiki, utile per una migliore navigazione e per gestire in maniera ottimale lo sviluppo e l’aggiornamento normativo. La presenza AIB è stata  garantita nel Gruppo grazie alla fattiva collaborazione tra l’Associazione e l’Istituto e  all’interesse   in prima persona del suo direttore, Simonetta Buttò. Da sottolineare il grande lavoro intrapreso da anni dalla sezione AIB Veneto che, grazie al censimento del materiale d’interesse geografico posseduto nelle biblioteche regionali, ha contribuito a creare  indicazioni univoche per la catalogazione, finora assenti nel panorama italiano. Il  Progetto Atlante Veneto  dalla Regione del Veneto in collaborazione con la Fondazione Benetton Studi Ricerche di Treviso e con la Fondazione scientifica Querini Stampalia, ha fornito un notevole supporto alle biblioteche del territorio in possesso di questo tipo di materiale, provvedendo alla mappatura del posseduto nelle biblioteche delle provincie di Belluno, Padova, Rovigo, Treviso, Venezia, Verona e Vicenza. In questo lavoro è stata fondamentale la presenza di Angela Munari, bibliotecaria della Fondazione Querini Stampalia e presidente della sezione Veneto AIB,  che insieme a Massimo Rossi, Fondazione Benetton ed a Orsola Braides, Biblioteca Nazionale Marciana, ha portato  la sua grande  esperienza in ambito catalografico/cartografico. Assieme a Munari lavorano Elena Ravelli, Oscar Nalesini e Carla Scognamiglio,  ICCU; Flavia Ruggieri e Patrizia Pampana,  Società Geografica Italiana;  Andrea Cantile, Istituto Geografico Italiano e docente presso l’Università degli studi di Firenze;  Gabriele Romani, rappresentante AIB e membro del Comitato Esecutivo Regionale della sezione Lazio. Il Gruppo affronta i problemi non banali della catalogazione del materiale geografico, lavoro in cui occorre tener conto delle  Regole Italiane di Catalogazione (REICAT), delle Guide alla catalogazione in SBN – Materiale Antico, e Materiale Moderno, dell’ International Standard Bibliographic. Description for Non-Book Materials  ma anche delle  abitudini, spesso incongruenti, delle singole biblioteche. Dalla nuova Guida alla catalogazione in SBN – Materiale cartografico ci si aspetta quindi una chiarezza che oggi manca  e che porta  spesso l’addetto ai lavori ad un’ interpretazione delle regole esistenti fuorviante,  con la creazione di record catalografici non chiari o erronei e, nel peggiore dei casi, all’accantonamento del materiale cartografico stesso  con evidente perdita per il Sistema Bibliotecario Nazionale e  per gli utenti. Il fatto è che da sempre la carta geografica viene vista come una scomoda linea di confine tra due mondi, quello bibliotecario ed il dirimpettaio archivistico. E spesso lasciare la carta da catalogare all’altro mondo, è un “riparo” per il catalogatore non formato. Occorre, invece, superare le barriere ed accentuare capacità e competenze. Per questo sono importanti eventi come quello che si terrà presso la Biblioteca Nazionale Centrale di Roma i prossimi 18 e 19 giugno con il titolo La cartografia storica: descrivere per valorizzare < http://www.anai.org/anai-cms/cms.view?numDoc=1304&munu_str=>, organizzato dall’Associazione Nazionale Archivistica Italiana, in collaborazione con Fondazione Benetton Studi Ricerche e AIB Veneto: un vero e proprio corso sulla catalogazione dei materiali cartografici che intende proporre una panoramica sugli strumenti per la comprensione dei contesti, delle responsabilità e delle relazioni sociali che coesistono nel documento cartografico stesso. Riedizione di un evento analogo che ha avuto particolare successo a Venezia il 6 e il 7 novembre u.s. e che si segnala volentieri a tutta la comunità professionale dei bibliotecari. Gabriele Romani gabriele.romani@gmail.com ","
 cartografia, catalogazione "
https://aibnotizie.aib.it/la-coalizione-nazionale-per-le-competenze-digitali/,La Coalizione nazionale per le competenze digitali,,AIB Notizie,,30 Settembre 2015,,HTML,https://aibnotizie.aib.it/,,,,CC BY-SA 4.0," Si è svolto il 17 settembre presso la Presidenza del Consiglio dei Ministri l’incontro dei membri della Coalizione Nazionale per le competenze digitali di AgID, agenzia deputata per l’Italia ad attuare l’Agenda digitale. La Coalizione – di cui AIB è membro, insieme a 117 altri enti pubblici e privati di rilevanza nazionale – nasce nel 2015 per rilanciare le iniziative di promozione delle competenze digitali sul territorio italiano, dopo la chiusura di una prima fase di lavori di AgID dedicati alle competenze digitali. Al termine di questa fase è stato pubblicato il “Programma nazionale per la  cultura, la formazione e le competenze digitali. Linee guida“, edito a maggio 2014. Ricordiamo questo documento ufficiale di AgID perché AIB, con la sua azione all’interno del gruppo di studio sulle competenze digitali di base, ha raggiunto con esso l’obiettivo di sottolineare il ruolo delle biblioteche nella formazione della competenza digitale dei cittadini, come pure ha potuto introdurre il concetto di information literacy come superamento di una dimensione puramente d’uso delle tecnologie. La definizione di “competenza informativa (information literacy)” che il documento contiene (vedi Appendice, p. 153), essendo stata condivisa da un pubblico più ampio di quello delle biblioteche, oltre al valore biblioteconomico può essere utile anche per un confronto con decisori al di fuori dei contesti della professione bibliotecaria. Il documento cita espressamente casi di corsi di digital literacy e information literacy realizzati in Italia da biblioteche pubbliche, ai quali AgID ha riconosciuto rilevanza rispetto ai suoi obiettivi. La fase successiva all’elaborazione delle Linee guida ha visto la creazione di una Coalizione e la nascita di una piattaforma su cui Agid seleziona e pubblica i progetti dei membri della Coalizione. Lo scopo è quello di monitorare principalmente le ricadute dei progetti in termini quantitativi su quattro realtà: azioni di sviluppo di consapevolezza digitale dirette ai cittadini, alle aziende, al miglioramento delle competenze nella PA, all’ambito scolastico. I progetti caricati sulla piattaforma al momento sono 46 e la maggior parte sono indirizzate ai cittadini. Il Comitato tecnico scientifico di AgID sta esaminando i progetti per valutarne l’evoluzione e gli effetti nel tempo. Nel caso dei progetti rivolti ai cittadini, gli indicatori ruotano principalmente intorno alla crescita del numero di persone che usano internet, stante il divario ancora presente rispetto ad altri paesi. Questa volta AIB ha potuto segnalare ad AgID non progetti realizzati da biblioteche, ma progetti di AIB inerenti il tema (Segnaweb, DFP, Indagine AIB sull’information literacy nelle biblioteche pubbliche…). Le biblioteche e i sistemi interessati a far parte della Coalizione e a proporre progetti possono scrivere ad AgID, tenendo presenti i criteri con cui avviene la selezione, piuttosto rigidi verso iniziative nate dal basso in contesti come singoli comuni o scuole. Per tornare all’incontro, Antonio Samaritani, Direttore generale di AgID, è intervenuto e ha sottolineato come l’azione della Coalizione a sostegno della crescita delle competenze digitali e informative tra i cittadini sia fondamentale: “Le competenze sono un punto fondamentale di sostegno di tutto il nostro percorso. Altrimenti costruiamo una giostra su  cui non sale nessuno.” Dell’attuale Strategia per la crescita digitale 2014 -2020 Samaritani cita tra l’altro la necessità che i servizi della PA siano in Rete e accessibili per tutti. Senz’altro le biblioteche civiche, con la loro capillare diffusione sul territorio, potrebbero lavorare con ulteriori progetti per accrescere le competenze digitali dei cittadini in merito all’utilizzo di tutti i servizi web offerti dalla pubblica amministrazione, servizi che già esistono e via via si attueranno, dal sistema pubblico di identità digitale all’anagrafe nazionale unica. Una nota dolente riguarda l’assenza di speciali finanziamenti per il sostegno di nuovi progetti sul fronte dello sviluppo di competenze digitali e informative per i cittadini. Anzi, l’analisi dei progetti presentati dai membri della Coalizione, che vengono proposti ai cittadini per accrescerne le competenze digitali e informative, rileva un ricorso al volontariato o a risorse interne pressoché costante.  Laura Ballestra – lballestra(at)gmail.com Rappresentante AIB Coalizione nazionale sulle competenze digitali di AgID     ","
"
https://aibnotizie.aib.it/la-comunicazione-culturale-attraverso-i-social-network-perche-le-biblioteche-possono-fare-la-differenza/,La comunicazione culturale attraverso i social network: perché le biblioteche possono fare la differenza,,AIB Notizie,,16 Aprile 2021,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo un’articolata riflessione di Debora Mapelli su comunicazione e social network sviluppata in  seguito a un corso di aggiornamento professionale  tenuto dall’autrice  a febbraio 2021 alle bibliotecarie e ai bibliotecari del Sistema CUBI. Nel seguito la prima parte. Molti di noi si sono chiesti come affrontare il tema della comunicazione online e in particolare,  come gestire la nostra presenza sui social network ora che l’emergenza sanitaria ha ridisegnato le possibilità di dialogo con i nostri interlocutori (utenti affezionati, cittadini che magari non erano mai entrati in biblioteca, associazioni, ecc.). Quello che segue è un articolo che riassume i concetti elaborati per un corso e vuole essere il punto di partenza e di confronto con altre colleghe e colleghi su un tema che è sempre stato di grande rilevanza, ma che adesso richiede ancora più attenzione e programmazione. Premessa Preparare il materiale per il corso CUBI non è stato un compito semplice. Da un lato c’era da fare una valutazione su come sta cambiando il nostro lavoro e sulle modalità con cui ci troviamo a comunicare con il nostro pubblico. Dall’altro c’erano riflessioni deontologiche professionali sul marketing applicato alle biblioteche e ai loro nuovi servizi e pubblici. Il nostro codice deontologico definisce alcuni punti che sono stati fondamentali per iniziare questo ragionamento:  Le informazioni fornite dai bibliotecari devono essere il più possibile complete e imparziali, non condizionate da opinioni e valori personali dei bibliotecari stessi né da pressioni esterne. I bibliotecari devono promuovere lo sviluppo, da parte degli utenti, di competenze critiche autonome relative alla ricerca, alla comprensione, alla selezione e alla valutazione delle fonti informative e documentarie.  Ragionare sulla base del puro marketing, quindi pensare in termini di posizionamento e viralità di un post o di una pagina web, non risponde quindi completamente né alla necessità di fornire informazioni incondizionate da mode o pressioni esterne, né alla promozione di competenze critiche da parte degli utenti. Tuttavia è importante capire quali sono i meccanismi che possono aiutarci a rendere visibili le nostre comunicazioni. Nella letteratura professionale ho trovato alcuni importanti riferimenti in un articolo che nel 2011 Michele Rosco scriveva sul Bollettino AIB. Per Rosco, consulente di marketing della conoscenza, il punto fondamentale non è quanto marketing inserire nel nostro lavoro ma quale marketing utilizzare. Nel marketing vengono spesso sollecitate le emozioni per abbattere le resistenze psicologiche a compiere una determinata azione. Le metafore utilizzate nel marketing sono in stretta connessione con le convenzioni socio-culturali di una specifica popolazione. Un altro stratagemma utilizzato nel marketing è quello di rispondere all’algoritmo di posizionamento che permette alle informazioni di essere visualizzate in cima alle ricerche su Google o nei feed dei social network. In questo modo può essere che dei contenuti importanti, se non indicizzati correttamente per il web, non compaiano nemmeno nella prima pagina che il più famoso motore di ricerca ci presenta. Altre volte, insieme a notizie su siti affidabili, come quelle dei quotidiani, troviamo articoli che vogliono sembrare notizie, ma che in realtà sono soltanto pubblicità.  Può capitare, ad esempio, di leggere un articolo sul sito di un quotidiano online e vedere nella stessa pagina suggerimenti di altri articoli sul tema mescolati a finti articoli sponsorizzati. Per questo motivo è estremamente importante interrogarci su quali modalità e strategie di marketing dobbiamo puntare per la nostra presenza online. Dobbiamo mettere al centro la promozione dei valori della cultura, basata sia sulla complessità dei testi, che sull’azione umana di interpretazione e rielaborazione dei contenuti. L’informazione e la conoscenza dovranno essere il nostro modello di comunicazione. Il primo passo è dunque la diffusione dell’informazione. Per diffondere un’informazione dovremo essere efficaci nei contenuti (chiari nel messaggio) e dovremo superare la barriera dell’attenzione (Si veda, a titolo esemplificativo, lo schema in italiano delle emozioni secondo Plutchik). Dobbiamo essere in grado di utilizzare diverse modalità comunicative cercando di coinvolgere un pubblico ampio (anche coloro che non hanno dimestichezza con le proposte culturali). Come fare? Possiamo, per esempio, utilizzare lo storytelling per fare quello che, da sempre, ha affascinato l’umanità: ascoltare e raccontare storie. Attenzione però a non banalizzare l’uso di questa modalità di narrare storie. Nel suo libro Storytelling. La fabbrica delle storie (Fazi, 2008), Christian Salmon  svela alcuni meccanismi di banalizzazione di questo strumento utilizzato nel marketing e in politica. Grazie allo storytelling, quando è ben utilizzato, possiamo costruire la nostra brand reputation, che nel nostro caso,  non servirà a promuovere uno specifico prodotto o servizio, ma costruirà una nuova idea della nostra presenza virtuale o non virtuale. Su Instagram c’è un progetto di storytelling rivolto ai giovani, una sorta di Diario di Anna Frank raccontato attraverso le stories del social network: https://www.instagram.com/eva.stories/. Ispirato alla vera storia di Eva Heyman, una giovane ebrea di Oradea che nel 1944 scrisse un diario in cui descriveva la sua vita sotto l’occupazione nazista, Eva stories usa il social proprio come se fosse quello di una comune ragazzina di tredici anni. In un periodo allarmante come quello che stiamo vivendo, in cui i dati Eurispes ci dicono che sono in aumento i negazionisti dell’olocausto, è importante che vi siano progetti rivolti ai più giovani, che parlino il loro stesso linguaggio e che li inducano ad approfondire certe tematiche. Dobbiamo quindi imparare a raccontare storie anche con i mezzi tecnologici e dobbiamo miscelare progetti di intrattenimento con progetti di informazione, promozionali, divulgativi, didattici o scientifici. Nel gennaio del 1996, Bill Gates scrisse un articolo intitolato “Content is king”, che oggi è quasi un mantra del marketing digitale.  Gates in quell’articolo scriveva: “Quando si tratta di una rete interattiva come Internet, la definizione di contenuto diventa molto ampia. Per esempio, un software per computer è una forma di contenuto estremamente importante […] ma le grandi opportunità per le maggior parte delle aziende saranno nel fornire informazioni o intrattenimento. Nessuna azienda è troppo piccola per partecipare”. La qualità e la varietà dei contenuti che andremmo a proporre, così come l’accuratezza delle informazioni saranno quindi fondamentali per il buon successo delle iniziative.  Social network. Il contesto Dai dati riportati in Vincos Blog di Vincenzo Cosenza, emerge che più della metà della popolazione italiana ha un account YouTube e/o Facebook. Altri social si stanno diffondendo in maniera sempre più evidente, ma certamente Facebook e YouTube sono tra i più longevi e ancora più diffusi degli altri. La fascia d’età più rappresentata dagli utenti Facebook è quella tra i 35-45 (21%) e 46-55 (19%), la presenza di uomini e donne è equamente suddivisa. Instagram, della stessa famiglia di Facebook, è prevalentemente utilizzato da due fasce d’età: 19-24 (20%) e 36-45 (18%), anche in questo caso la presenza di uomini e donne è equamente suddivisa. Rimanendo nella famiglia Facebook: se andiamo a guardare i sistemi di messaggistica: Whatsapp fa 200 milioni di utenti al mese, FB Messager 130 milioni al mese e al di fuori da Facebook, Telegram conta 50 milioni al mese. Se abbiamo poche risorse umane per la redazione che si occuperà dei social network e dobbiamo effettuare una scelta, vale la pena considerare questi fattori tra gli elementi che ci porteranno a prendere una decisione in merito alla nostra presenza. Strutturare una presenza sui social network Il primo passo da fare, quando si decide di aprire una presenza sui social, è definire un piano editoriale che definisca obiettivi e target che vogliamo raggiungere, quali sono le forze lavoro che possiamo mettere in campo, con quali modalità saremo presenti sui social (orari, linguaggio, tipologia delle risposte, ecc.) e con quali regole consentiremo agli altri di partecipare. Non è oggetto di questo articolo, ma senza un piano di lavoro e delle regole per la propria presenza sui social, si rischia solo di sprecare energia. Prima di partire con un piano editoriale vero e proprio, sarebbe bene leggere il vademecum “Pubblica Amministrazione e social media”. Anche se un po’ datato contiene moltissime indicazioni ancora valide. Debora Mapelli, Sistema Bibliotecario CUBI d.mapelli@cubinrete.it   ","
 comunicazione digitale, social network "
https://aibnotizie.aib.it/la-conferenza-dellaiph-associazione-italiana-di-public-history-e-la-partecipazione-dellaib/,"La conferenza dell’AIPH, Associazione italiana di Public History e la partecipazione dell’AIB",,AIB Notizie,,20 Luglio 2019,,HTML,https://aibnotizie.aib.it/,,,,CC BY-SA 4.0," Si è svolta dal 24 al 28 giugno la terza Conferenza dell’AIPH – Associazione italiana di Public History, quest’anno ospitata dall’Università della Campania “Luigi Vanvitelli” nelle sedi di S. Maria Capua Vetere e Caserta. Cinque giorni di relazioni, tavole rotonde, incontri, poster, visite guidate: un fitto programma di eventi per riflettere sulle possibilità di un “Invito alla Storia” (questo il titolo della Conferenza) rivolto a un ampio pubblico non solo di specialisti. Come ha ricordato la Presidente AIB Rosa Maiello nei saluti istituzionali durante la cerimonia di apertura della Conferenza, anche considerando il lavoro che le biblioteche di ogni tipologia svolgono con le diverse fonti e per le diverse comunità di riferimento, è stato naturale per l’AIB aderire all’AIPH, prima nel Comitato costituente AIPH, poi attraverso collaborazioni su singoli eventi o iniziative (come “La banalità della censura” dello scorso maggio) e partecipando attivamente ai momenti di incontro e scambio rappresentati appunto dalle conferenze annuali.  Del resto, la Public History assegna un ruolo importante al confronto tra pratiche professionali, nella convinzione (riportata anche dal Presidente AIPH Serge Noiret nell’articolo di Enzo Battarra sulle pagine del “Mattino” di Caserta, sabato 15 giugno) che la storia debba essere concepita come “un bene pubblico in costante dialogo con la società in cui è prodotta”. La definizione stessa di Public History proposta nel Manifesto della Public History italiana coinvolge nel suo campo coloro che “svolgono attività attinenti alla ricerca e alla comunicazione della storia all’esterno degli ambienti accademici […], con e per diversi pubblici”. Quest’anno la partecipazione dell’AIB alla Conferenza AIPH è stata di particolare successo: l’AIB ha curato tre panel – che hanno ricevuto apprezzamenti per la loro solidità e accuratezza – in cui sono state raccolte le migliori esperienze emerse da un sondaggio sulle pratiche di Public History in biblioteca, lanciato tra i soci AIB e nelle liste di discussione professionale lo scorso anno. Si è parlato dunque del ruolo delle biblioteche tra oralità e risorse digitali, tra aggregazione e restituzione al pubblico (Panel AIPH14, Percorsi tra le fonti della storia, coordinato da chi scrive); del dialogo con archivi e musei tra comunicazione della storia e prospettive del digitale (Panel AIPH17, Public History e MAB, coordinato da Annantonia Martorano, Università di Firenze); di biblioteche e territorio nella costruzione, circolazione, condivisione di “Memorie di comunità” (Panel AIPH32, coordinato da Fiammetta Sabba, Università di Bologna, campus di Ravenna). La partecipazione agli incontri proposti è stata anche superiore alle attese, coinvolgendo un uditorio variegato e non di soli ‘addetti ai lavori’. Un pomeriggio di “SpeedNetworking” ha inoltre consentito di mettere a colloquio Public History e pratiche professionali (esperti di biblioteche, archivi, musei, case editrici, social media, documentari, scrittura storica…), ma anche di intercettare – molto concretamente – le domande di studenti e studiosi su singoli progetti, dialogando sulle prospettive di inserimento nel mercato del lavoro e sulle opportunità di formazione anche in ambito bibliotecario. Un contributo eclettico è venuto anche dal direttore di AIBnotizie Ferruccio Diozzi, relatore di un gustoso paper sulle vicende della storia contemporanea filtrate attraverso la lente dei fumetti, prestati a essere, di volta in volta, veicolo di conoscenza storica o di propaganda politica (Avvenimenti storici ed evoluzione sociale nei fumetti di fantascienza, Panel AIPH24, Storia a strisce). Un ringraziamento per questa buona riuscita va a tutti i colleghi che hanno messo a fattore comune competenze, energie, esperienze: da Bolzano a Potenza, da Cosenza a Venezia, da grandi città come Milano a comunità più piccole ma non meno vivaci come Santa Marinella in provincia di Roma, i rappresentanti di biblioteche private e pubbliche, ecclesiastiche e d’autore, di conservazione o di pubblica lettura, nazionali e locali, e perfino attive a livello internazionale, hanno attraversato confini geografici e disciplinari per proporre un’immagine dinamica del lavoro degli istituti cosiddetti di conservazione, dando particolare enfasi al momento della valorizzazione del patrimonio e all’interazione anche innovativa col pubblico. Un ruolo significativo ha svolto la Commissione nazionale AIB biblioteche speciali, archivi e biblioteche d’autore, organismo che da oltre un anno collabora alla partecipazione dell’AIB alla Conferenza AIPH, contribuendo sia alla riflessione metodologica sia a raccogliere e presentare le buone pratiche per la Public History in biblioteca; Francesca Ghersetti, coordinatrice della Commissione, è da quest’anno membro del Comitato scientifico di programma della Conferenza. Alcuni membri della Commissione hanno anche presentato un panel autonomo, dedicato a L’esperienza del viaggio come veicolo di storia sociale e culturale (Panel AIPH37), proponendo riflessioni a partire da ricerche in fondi di biblioteche e archivi. La soddisfazione più grande è però poter annunciare l’elezione di Marcello Andria nel Consiglio direttivo dell’AIPH. Già direttore del Sistema bibliotecario dell’Università di Salerno, Marcello Andria ha accettato di candidarsi, col sostegno dell’AIB, per portare – in un contesto popolato prevalentemente da storici – il punto di vista, le competenze, la voce dei professionisti della documentazione. Biblioteche e archivi infatti – come si legge nella sua dichiarazione programmatica – “esercitano un ruolo importante nell’azione di rafforzamento del rapporto che lega la Storia alle comunità territoriali, anche nell’ottica della diffusione di un concetto di cittadinanza attiva e consapevole”. Quattro i punti principali a cui il nuovo consigliere intende orientare la propria azione: prospettive di integrazione fra ambiti disciplinari e professionalità differenti in ambito MAB; valorizzazione dei fondi di persona quale fonte notevolissima per la ricostruzione della memoria storica e territoriale, soprattutto in età contemporanea; estensione della conoscenza di risorse e metodi di ricerca, anche con pratiche formative indirizzate a studenti e cittadini; attenzione alle iniziative di censimento / archiviazione / comunicazione di fonti documentarie, con particolare attenzione a quelle legate alla storia del territorio. Siamo fiduciosi che la nuova, importante funzione di Marcello Andria produrrà buoni frutti per la visibilità del lavoro nostro e delle biblioteche in generale; lo ringraziamo dunque per aver messo a disposizione il suo profilo di esperto e di studioso, con molte congratulazioni e auguri per il suo compito.L’anno prossimo, sempre nel mese di giugno, la quarta Conferenza AIPH avrà sede presso il Museo multimediale del Novecento – M9 di Mestre. Ci auguriamo sin da ora di ricevere segnalazioni dai soci AIB e da tutti i professionisti della documentazione, per continuare ad essere presenti alla Conferenza illustrando il lavoro svolto dalle biblioteche a supporto e per la comunicazione della ricerca storica, e perché la consapevolezza storica sia patrimonio vivo e comune dei cittadini. Chiara De Vecchis chiaradevecchis@gmail.com FOTO: Locandina conferenza: https://f.hypotheses.org/wp-content/blogs.dir/3520/files/2019/06/Locandina-AIPH.pdf Partecipanti alla Conferenza AIPH2019: https://www.instagram.com/p/BzM-KPAI-x1/ Panel coordinato da Annantonia Martorano, paper di Antonio Curcio (AIB Calabria): https://www.instagram.com/p/BzIe0MLI0y9/ Gli scrutatori nell’elezione per il rinnovo parziale del Consiglio direttivo AIPH: https://www.instagram.com/p/BzM9vALIlcD/  ","
 Public History "
https://aibnotizie.aib.it/la-formazione-aib-al-tempo-del-covid-19-e-dopo-strategie-strumenti-e-prospettive/,"La formazione AIB al tempo del COVID 19. E dopo? Strategie, strumenti e prospettive",,AIB Notizie,,11 Febbraio 2021,,HTML,https://aibnotizie.aib.it/,,,,CC BY-SA 4.0," Nonostante l’ Annus Horribilis quale è stato il 2020 da poco trascorso, possiamo definire soddisfacente dal punto di vista della formazione quello che AIB e i suoi soci hanno prodotto,  in termini di quantità e di qualità,  di corsi erogati  nella nuova modalità completamente “a distanza”. Diversi sono stati i canali e le piattaforme utilizzate: Meet, ZOOM, Teams ma anche e soprattutto la piattaforma AIB Formazione (Moodle). I formatori infatti, con il prezioso supporto dei e delle tutor, hanno programmato un vasto catalogo di corsi di altissima qualità sulla base delle esigenze e del fabbisogno formativo degli associati (e non solo!) interrogati più volte attraverso la somministrazione di questionari sviluppati dalle varie sezioni al fine di soddisfare appunto le esigenze dei bibliotecari, degli insegnanti e di tutti coloro che hanno avuto modo di partecipare. Ci siamo trovati a far fronte, in parte, ad una nuova modalità didattica: non era nuova la modalità e-learning, quando era affiancata anche dalla lezione in presenza, ma adesso tutto è stato concepito, strutturato ed erogato in modalità on-line. Certo, le difficoltà sono state parecchie, da entrambe le parti. Molti docenti che riproponevano corsi già ben rodati si sono ritrovati a rimodulare i contenuti, la struttura stessa del corso proprio e i moduli per riadattarlo alla nuova modalità, con non poche difficoltà. Per i nuovi corsi invece è stato necessario programmarli già in e-learning, pensando ad una diversa presentazione dei contenuti in forme telematiche. Dall’altra parte, dal versante del corsista, la “comodità” di fare formazione at home ha dovuto fare i conti con tutte le difficoltà del caso, legate alla convivenza magari di altri parenti, lavoratori in casa o in molti casi con figli in età scolare. La vita professionale in casa non è certo simile a quella ben strutturata che si trova in ufficio e diverse sono le esigenze a cui far fronte. Inoltre il feedback restituito dalla presenza fisica in un’aula e dall’atmosfera che si crea tra sguardi, espressioni facciali e condivisione face to face, seppur in una forma più romantica del termine, non restituisce le stesse sensazioni. Tutto è più freddo e decisamente meno stimolante, al di là dei contenuti che vengono affrontati e che possono essere più o meno piacevoli. Il docente deve contare su una capacità dialettica molto più potente e dev’essere molto più musicale, cercando alla stregua di un metronomo, di scandire i tempi nella forma migliore per evitare o un eccessivo stress di informazioni o la catalessi. Tuttavia, nonostante l’asticella delle difficoltà si sia dunque chiaramente alzata per entrambi i soggetti chiamati in causa (docente-corsista) i risultati sono stati ottimi. Dall’analisi (seppur statistica) del numero di partecipanti alla proposta formativa AIB alla valutazione dei questionari somministrati a conclusione dei corsi è emerso un notevole apprezzamento; aggiungo che anche la valutazione dell’apprendimento dei contenuti ha evidenziato un assorbimento completo delle competenze sviluppate, permettendo di raggiungere gli obiettivi prefissati nella scheda di progetto iniziale. Insomma, come in molte occasioni in questo periodo, ci siamo rimboccati le maniche e abbiamo dimostrato di poterci adeguare ad una situazione nuova che nella sua eccezionalità ci ha dato lo spunto per poter talvolta apprendere, altre volte affinare, nuove skill che in ogni caso non rimarranno armi provvisorie di sopravvivenza, bensì strumenti che potremmo utilizzare d’ora in avanti sempre nel nostro lavoro e nella nostra vita di tutti i giorni. Va da sè che questo complesso panorama ha suscitato in AIB molti spunti di riflessione e di studio al fine di ottimizzare il processo formativo che ormai da anni è richiesto come requisito agli associati e ai bibliotecari tutti. Non si tratta solo di un requisito al fine di certificare la propria carriera, ma l’esigenza di svolgere una formazione continua, aggiungerei necessaria, per implementare il portfolio di competenze e abilità di cui ogni lavoratore e professionista è in possesso. L’aggiornamento e l’acquisizione di nuove conoscenze limita in maniera notevole la probabilità di essere inadeguati e impreparati all’interno delle nostre attività lavorative; il corredo di strumenti tanto più è ampio e vasto tanto più ci permetterà di incrementare il nostro problem solving e di organizzare la nostra mente e il nostro ufficio secondo le modalità più corrette e soprattutto più immediate; ci rende autonomi e soprattutto  capaci di poter addirittura proporre e progettare nuove soluzioni. Ecco perchè la discussione in AIB è stata di carattere prioritario: senza formazione non può esistere un bibliotecario e senza un bibliotecario non può esistere una biblioteca. Se la missione più volte ribadita in questi ultimi anni  – e cioè quella di valorizzare il senso di una biblioteca e del bibliotecario – non passano attraverso la valorizzazione della figura professionale, difficile sarà spiegarne la necessità del contenitore e cioè la biblioteca stessa. La piattaforma AIB è stata il primo segnale di questa discussione la ricerca di uno strumento “proprietario” al fine di creare, attraverso gli strumenti e le risorse umane delle sezioni (referenti regionali e gruppi di lavoro), un ecosistema funzionale e ottimizzato per l’erogazione della formazione. Come indicato sulla home page di aibformazione.it[1] con l’acquisto del dominio AIBformazione avvenuto nel 2014, l’AIB ha portato avanti il suo progetto legato alla formazione continua dei soci e al loro aggiornamento professionale, utilizzando la modalità blended learning. Questa modalità, prevede  l’affiancamento di una piattaforma digitale alla didattica tradizionale in presenza. Gli obiettivi sono favorire il passaggio di materiale didattico in formato digitale aperto dai docenti agli studenti e sviluppare tra gli stessi attività didattiche e forme di comunicazione a distanza. La piattaforma per il blended learning si basa sul learning management system open-source denominato Moodle. Questa piattaforma viene strutturata attraverso l’uso di un apposito plug-in di Moodle chiamato Course Fisher che trasferisce automaticamente  in Moodle l’offerta formativa. Inoltre, a partire dal 2018, l’offerta formativa depositata in piattaforma si è ampliata e sono stati progettati anche percorsi completamente a distanza, sfruttando le opportunità offerte dalle nuove tecnologie dell’apprendimento per fornire una formazione sempre più personalizzata che risponda sia ai bisogni individuali che professionali della comunità di riferimento. La piattaforma si presenta in una veste friendly con diverse possibilità: poter caricare contenuti didattici in vari formati;  attraverso spazi dedicati  creare una piazza di scambio di opinioni, pareri e nozioni tra i corsisti; entrare in contatto diretto con i tutor e  ricevere assistenza nelle forme più semplici e nei tempi più brevi. Insomma, uno strumento pensato per l’apprendimento il più possibile soddisfacente. L’Osservatorio Formazione AIB ha bisogno e deve, nella figura delle coordinatrici e dei singoli referenti regionali, di lavorare ancora in tal senso. L’emergenza non è certo finita ed inoltre ci sta lasciando un messaggio molto importante: le nuove modalità formative serviranno ancora e vanno sicuramente affinate. Ecco perché la discussione sta producendo, tra le varie proposte, la realizzazione di gruppi di lavoro che avranno il compito di elaborare i dati ricevuti e riutilizzarli al fine di restituire un piano formativo “nuovo”, sia dal punto di vista dei contenuti sia dal punto di vista delle nuove modalità ed esperienze. Il focus si concentrerà sui feedback restituiti dai corsisti perché, non bisogna dimenticarlo, è il loro fabbisogno quello che va soddisfatto nel disegno formativo. La struttura dei corsi è già stata delineata in questi anni, sia al fine della verifica quinquennale  – prevista ormai a partire dal 2014 – sia per omologare il catalogo AIB nella veste più uniforme e coerente. Dalle pubblicazioni, a partire ad esempio dal prezioso Il portfolio delle competenze[2], agli incontri svolti e ai vari corsi organizzati dalle varie sezioni in questi anni (cito ad esempio quello che ho seguito personalmente in Umbria nel 2017[3]), alle linee guida formulate dall’Osservatorio Formazione[4] sono state fornite le istruzioni necessarie per raggiungere tale obiettivo. Agli associati sono state presentate tutte le buone pratiche al fine di perseguire in un processo formativo adeguato e per ottenere la validazione dell’attestazione AIB, mentre ai soggetti attori (Presidenti delle sezioni, referenti della formazione e gruppi di lavoro[5]), sono stati forniti gli strumenti necessari per l’attuazione di questo percorso. E’ inoltre in atto anche un cantiere assai importante che porterà, speriamo quanto prima, alla certificazione da parte del MUR dei corsi proposti da AIB. Questo sarà un fisiologico passaggio non solo di merito ma anche di sostanza; l’AIB deve aprirsi (e sta già iniziando a farlo) anche oltre il proprio mondo. Basti pensare ai molti corsi che sono stati organizzati e che hanno visto la partecipazione di insegnanti, formatori, bibliotecari scolastici e professionisti non solo del mondo della biblioteche. Questo è giusto e lecito perchè,  anche se siamo coscienti che l’Associazione è di carattere specifico e settoriale, dobbiamo tener conto dell’evoluzione dei processi lavorativi e dell’evoluzione stessa della figura del bibliotecario: non possiamo pensare ad esso, infatti, solo come colui che gestisce le collezioni, organizza e cataloga il materiale bibliografico, pur essendo queste attività più che importanti e indispensabili. Il bibliotecario adesso lavora anche su altre piazze, oltre che all’interno delle mura fisiche della biblioteca perché l’utenza stessa si trova su queste altre piazze. Se diamo per certa l’esistenza delle biblioteche digitali, dei canali social e dell’informazione digitale, è  naturale che il bibliotecario debba necessariamente rivedere il suo campo d’azione. E come può affrontare questa sfide senza il dovuto bagaglio di competenze? Ecco che l’andare oltre i confini della nostra professione ci aiuta sia a livello di vantaggio personale sia nei confronti delle professioni che potrebbero chiedere il nostro aiuto e la nostra consulenza in altri campi o settori lavorativi e produttivi. Questo è un lavoro che va fatto in team. Il momento storico, seppur difficile e triste, ce ne offre la possibilità. Ma, una volta aver appurato che è stata per nostra esigenza che ci siamo trovati dinanzi a strumenti nuovi e a nuove sfide, siamo davvero pronti in maniera concreta e fisica a far nascere e crescere questo nuovo concept didattico e formativo? Ognuno di noi, è disposto ad accettare questa sfida e a mettersi in gioco? Potremmo pensare che in fondo altri colleghi si occuperanno di questo o magari i colleghi più giovani (pur ammettendo che essi esistano!) che hanno, non solo per motivazioni anagrafiche o per attitudine, strumenti più adeguati per essere cooptatti? Credo non esista un’età per poter accrescere il nostro intelletto e che in fondo basti solamente la nostro volontà, la nostra elasticità e il nostro sguardo più ampio e aperto per poter accogliere nuove realtà, anzi, con un’aggiunta in più rispetto alle generazioni nuove: la nostra esperienza. Se al nostro bagaglio, già ricco di anni di esperienza, potessero  sommarsi nuove esperienze, avremmo l’opportunità di essere  guide per i nostri futuri colleghi, per i nostri futuri allievi e per i nostri figli. Mario Coffa, bibliotecario AIB e Osservatorio Formazione AIB. [1] https://www.aibformazione.it/ [2] Associazione italiana biblioteche, Il portfolio delle competenze: un nuovo strumento per il professionista dell’informazione, a cura dell’Osservatorio Formazione (coordinatore Patrizia Lùperi); contributi di Manuela De Noia, Matilde Fontanin, Patrizia Lùperi. Roma: Associazione italiana biblioteche, 2017. ISBN 978-88-7812-259-8 [3]https://www.aib.it/struttura/sezioni/umbria/umb-form/2017/65368-seminario-formativo-portfolio-nella-formazione-professionale-le-competenze-tasca/ [4]https://www.aib.it/struttura/osservatorio-formazione/2016/55066-linee-guida-la-formazione-continua-aib/ [5] Ricordo ad esempio la costituzione nella sezione Umbria già nel 2018 del Gruppo di lavoro sul Portfolio nata come una sorta di Task Force al fine di aiutare i soci nella compilazione e redazione del portfolio in previsione della prima verifica quinquennale e sino ad oggi attiva con le stesse funzioni. ","
 AIB Formazione "
https://aibnotizie.aib.it/la-forza-dei-numeri/,La forza dei numeri,,AIB Notizie,,23 Luglio 2021,,HTML,https://aibnotizie.aib.it/,,,,CC BY-SA 4.0," Il Manifesto AIB per la ripartenza delle biblioteche italiane Nella giornata di ieri, nella Sala stampa della Camera dei Deputati, la nostra Associazione con il presidente Rosa Maiello, assieme a Federica Olivotto, ha presentato il Manifesto per la ripartenza delle biblioteche italiane, un documento in sette punti in cui si pone con forza il tema della ripartenza e del potenziamento del sistema bibliotecario nazionale. E’ un documento le cui proposte di miglioramento e sviluppo che da anni l’AIB porta avanti, vengono sostenute, drammaticamente, dai numeri dell’indagine ISTAT specifica, che copre tutte le biblioteche con l’eccezione di quelle scolastiche e universitarie. Numeri che segnalano l’enorme divario tra le diverse parti del Paese, con il 58,3% delle biblioteche operanti nel Nord, solo il  17,5% al Centro e il 24,2% al Sud; il fatto che 4 addetti in servizio su 10  siano  part-time e addirittura il 49%  di essi solo  volontari; la condizione speciale imposta dalla pandemia che ha visto, nel corso del 2020, la chiusura di una biblioteca su tre. Proprio la crisi epocale provocata dal Covid-19, incluso il blocco delle biblioteche, ha visto prodursi una serie di appelli e di richieste da parte degli utenti che hanno evidenziato, al di là di ogni sottovalutazione riscontrata in passato a vari livelli,  l’importanza dei sistemi bibliotecari e la necessità che il Paese, nel suo insieme, si doti di un’organica politica di settore. Individuando sette punti fondamentali (piena ripartenza delle biblioteche; sviluppo dei servizi  con investimenti adeguati; conferma del ruolo strategico dei bibliotecari professionisti;   definizione di indicatori per livelli uniformi di qualità delle biblioteche e per obiettivi di miglioramento qualitativo; sostegno allo sviluppo dei sistemi bibliotecari territoriali e ai servizi bibliotecari di base, in particolare al Sud; promozione della  progettualità condivisa, a tutti i livelli, con patti locali per la lettura e altri strumenti analoghi; rafforzamento dell’infrastruttura dei servizi bibliotecari nazionali per la cooperazione interbibliotecaria),  l’Associazione ritiene di aver fatto un primo, importante passo per una base di discussione che dovrà portare, quanto prima, e in armonia con l’impegno che a tutti i livelli il Paese sta profondendo nel PNRR, al raggiungimento di obiettivi concreti. Il forte interesse dimostrato da alcuni esponenti politici presenti all’evento, in particolare le  deputate del Partito  Democratico, Rosa Maria Di Giorgi e Flavia Piccoli Nardelli, della commissione Cultura della Camera, costituisce un positivo indizio sul consenso che l’azione dell’associazione potrà trovare in questa iniziativa. In particolare, Piccoli Nardelli, elogiando il documento dell’AIB, ha esortato ad una forte collaborazione per arricchire di ulteriori contributi il Manifesto. Anche in questo spirito l’AIB manterrà aperto il documento per recepire commenti, suggestioni e osservazioni da tutti coloro che, interessati allo sviluppo dei servizi bibliotecari, vorranno avanzare ulteriori proposte e integrazioni. E’ l’inizio di un percorso che presenta le sue difficoltà ma che, se sviluppato coraggiosamente e con intelligenza, può far compiere un grande passo avanti al sistema italiano  delle biblioteche. Ferruccio Diozzi Ferruccio.diozzi@gmail.com ","
"
https://aibnotizie.aib.it/de-veris-lettura-digitale-wolf/,La lettura digitale e le sue potenzialità: incontro con Maryanne Wolf,,AIB Notizie,,20 Luglio 2016,,HTML,https://aibnotizie.aib.it/,,,,CC BY-SA 4.0," Giovedì 7 luglio si è svolto a Spoleto, nell’ambito del Festival dei Due Mondi, The reading brain in digital age incontro con la neuroscienziata statunitense Maryanne Wolf, Neuroscienziata cognitivista, studiosa della lettura, in particolare della dislessia, insegna alla Tufts University (Massachusetts, USA) dove è titolare della cattedra John DiBaggio su “Cittadinanza e Servizi sociali” e dirige il Center for Reading and Language Research. In Italia ha pubblicato il libro Proust e il calamaro. Storia e scienza del cervello che legge (ed. Vita e pensiero). Collabora al progetto umanitario One laptop per child (Olpc) presieduto da Nicholas Negroponte, cofondatore del Media Lab del Massachusetts Institute of Technology (MIT). All’incontro hanno partecipato Leonardo Fogassi, professore di Neurofisiologia all’Università degli Studi di Parma, membro del gruppo di ricerca sui neuroni specchio; Maria Grazia Mattei, esperta di cultura e comunicazione digitale, ideatrice di Meet the Media Guru; Gino Roncaglia, professore di Informatica applicata alle discipline umanistiche all’Università della Tuscia, membro del Forum del libro; Marco Piazza, giornalista e autore televisivo. Dopo l’introduzione e il saluto di Fernanda Cecchini, Assessore alla Cultura Regione Umbria, Jeffrey E. Galvin, addetto stampa dell’Ambasciata degli Stati Uniti d’America in Italia, Romano Montroni, Presidente del Centro per il Libro e la Lettura MiBACT – che ha ricordato i risultati del progetto In vitro e i lusinghieri livelli di crescita riscontrati proprio in Umbria – è cominciata la lectio magistralis dedicata al cervello e alla lettura, alla luce del progressivo aumento della lettura digitale. Maryanne Wolf Wolf ha affermato che il cervello è plastico, modificabile, cambia a seconda del sistema di scrittura e del supporto: il ‘circuito’ della lettura è quindi modificabile.Il cervello è in grado di creare “gruppi di lavoro” e indirizzarli verso determinati obiettivi, creando nuove connessioni. Un altro elemento importante è la capacità di rappresentare le lettere, i suoni. Questa capacità varia perché i sistemi di lettura delle varie lingue sono differenti: l’italiano è diverso dall’inglese, l’inglese dal giapponese, e così via. Non esiste un circuito di lettura ideale: possiamo ampliarlo e renderlo più elaborato o ridurlo a seconda della situazione. Un secondo principio è che la lettura stessa è innovativa, infatti la lettura non fa parte del corredo genetico come il linguaggio o la visione: deve essere insegnata per imparare qualcosa di nuovo, e questo è un elemento sorprendente anche per la scienza. Gli argomenti del ‘cervello che legge’ hanno un riflesso anche sulle scelte degli educatori e su chi elabora le politiche educative e formative, per decidere cosa è importante garantire ai bambini nei primi anni di vita. E’ importante riconoscere i fonemi, riconoscere le lettere, saper fare connessioni, inferenze, deduzioni. E’ importante ampliare il vocabolario e sviluppare la sintassi. La fisicità del libro aiuta i bambini. I tablet sono diventati il “ciuccio digitale” per calmare i bambini , ma questo non è un fatto positivo. La lettura profonda permette di sviluppare un nuovo pensiero. La velocità e le continue sollecitazioni informative, gli stimoli che ci portano da un argomento a un altro, permettono di sviluppare la lettura profonda? Ecco una domanda che non possiamo ignorare. La conoscenza di base ci permette di sviluppare i pensieri, ma se non è consolidata cosa succede? Una domanda che diventa pressante, dato che utilizziamo sempre di più piattaforme di conoscenza esterne a noi stessi. Un altro aspetto importante è che la lettura permette di scoprire il mondo e di entrare in relazione, l’empatia che nasce dalla lettura è sorprendente. E il digitale come entra in questi processi? Vi sono aspetti preoccupanti e aspetti promettenti. I bambini cambiano la soglia di attenzione circa 27 volte in un’ora. Se la nostra attenzione non è profonda, non consolidiamo la memoria, cambiamo noi stessi. Anche Calvino era preoccupato delle velocità che avrebbe appiattito la conoscenza. In effetti diventa difficile leggere e capire Joyce o Proust o in generale gli autori che cercavano a lungo le parole adatte. Cerchiamo la semplificazione, nei termini e nella sintassi: anche gli editori chiedono agli autori una prosa meno densa… Quando cerchiamo ipersemplificazioni, quando usiamo i risultati della prima mezza pagina di Google, diventiamo superficiali, e perdiamo la capacità di una lettura profonda. E chi lavora con i bambini, genitori, educatori, operatori di Nati per leggere deve impegnarsi a mantenere gli elementi per sviluppare la lettura profonda anche per le nuove generazioni. Dobbiamo preservare le qualità del cervello esperto integrandole con le caratteristiche del digitale. Dobbiamo trovare un giusto equilibrio tre la conoscenza interiorizzata e consolidata e la nuova lettura che si affida alle piattaforme esterne.  Il digitale ha effetti sulla lettura: per questo dobbiamo introdurre gradualmente ed esplicitamente, ma non nei primissimi anni di vita, la capacità di leggere digitalmente. Ci sono notevoli promesse e aspettative per la lettura digitale, ma dobbiamo sapere come gestirle. Una parte del lavoro di Maryanne Wolf (con progetti sostenuti anche dall’Italia) si svolge in Etiopia, in India, in Sudafrica, e anche nelle zone rurali degli Stati Uniti, dove i tablet servono alla prima alfabetizzazione – di famiglia o addirittura di comunità – là dove mancano le scuole, e risultati sono sorprendenti. L’alfabetizzazione, la capacità di leggere, ha un impatto determinante sullo sviluppo economico e intellettuale, sulla salute delle persone. L’intervento di Maryanne Wolf, a cui è seguito un breve, ma intenso dibattito, è stato molto apprezzato dal pubblico che ha riempito la grande sala dove si è svolta la conferenza. L’incontro è stato promosso da Regione Umbria, Ambasciata degli Stati Uniti d’America in Italia, Centro per il libro e la lettura (MiBACT), Associazione Italiana Biblioteche sezione Umbria con la partecipazione di Maria Alberta Bajma Riva, Maria Giulia Scarcella, Zoe Solforino, allieve dell’Accademia Nazionale d’Arte Drammatica “Silvio d’Amico”. Alla pagina https://vimeo.com/album/4112483 sono disponibili video dell’incontro e interviste ai relatori. Gabriele De Veris – deveris(at)aib.it – Coordinatore Archivio multimediale AIB ","
"
https://aibnotizie.aib.it/tammaro-library-theory-research-section-ifla-2016/,La Library Theory and Research Section all’IFLA 2016 e la trasformazione delle biblioteche,,AIB Notizie,,20 Settembre 2016,,HTML,https://aibnotizie.aib.it/,,,,CC BY-SA 4.0," Durante il Convegno di Columbus, la Presidente IFLA Donna Scheeder, la Presidente eletta Gloria Perez-Salmeron ed il Segretario Generale Gerald Leitner hanno descritto chiaramente la visione strategica di IFLA: le biblioteche hanno un ruolo sociale, biblioteche e bibliotecari si trasformano adeguandosi ai bisogni che cambiano delle loro comunità. La Sezione Library Theory and Research dell’IFLA ha concentrato la sua attività sulla trasformazione delle biblioteche, organizzando Conferenze, realizzando progetti e pubblicazioni. Durante il recente Convegno IFLA, la Sezione ha organizzato una Conferenza Satellite ed una Open Session. La Conferenza Satellite della Sezione Library Theory and Research si è tenuta presso la sede di OCLC a Dublin (Ohio), ed ha riunito insieme la Sezione Education and Training, lo Special Interest Group LIS Education in Developing Countries con le Associazioni ALA, ALIA e CILIP. Il tema si è concentrato sull’accreditamento dei corsi universitari e sui framework esistenti delle competenze: la trasformazione della professione richiede un cambiamento integrato della formazione e dello sviluppo professionale continuo. Dalla discussione si è arrivati alla decisione di presentare un progetto ad IFLA per avviare una nuova fase nell’accreditamento dei corsi, adeguata alla società globale in cambiamento. L’aspetto più importante della trasformazione è il ruolo participativo delle biblioteche (titolo “Participatory Projects in Libraries: connecting collaborative communities”). Come le biblioteche riescono a coinvolgere il pubblico ed a dimostrare il loro valore e la loro rilevanza nella vita contemporanea? Come le biblioteche invitano le loro comunità ad impegnarsi attivamente in qualità di partecipanti attivi alla comunicazione culturale, non consumatori passivi? Dalla Open session. Da sinistra: W-Y. Lin (Taiwan), A. Wyman (US), S. Crawford Barniskis (US), R. Bats (France, D. Dijana Sabolović-Krajina (Croatia) La Open Session ha presentato vari modi in cui le biblioteche hanno interpretato un approccio partecipativo. Un primo approccio è politico, cioè è un modo di interrogarsi sul ruolo della biblioteca come forma di democrazia. Questo è quello che è stato presentato da Lin Wen-Yau Cathy (Taiwan). Da un altro lato, dal punto di vista sociale, il ruolo della biblioteca viene interpretato con vari approcci dalla solidarietà alla socialità. Le presentazioni di Crawford Barniskis Shannon (US), Wyman Andrea (US) e Sabolovic-Krajina Dijana (Croatia) si sono concentrate su questi aspetti. I progetti partecipativi presentati sono stati tuttavia anche indicativi delle problematiche incontrate ed anche hanno presentato dei dubbi sulla capacità attuale delle biblioteche di accettare e assumere il ruolo di attore politico ed attivo in una società in veloce cambiamento. Le competenze dei bibliotecari cambiano, come anche cambiano i ruoli. La Sezione sta concludendo un progetto annuale sul profilo del “data curator”: l’ndagine ha cercato di coprire le varie aree geografiche per estendere la letteratura esistente, soprattutto di area anglo americana. Il problema di ricerca era quello di capire se il ruolo del dato curator è un nuovo ruolo per i bibliotecari e quali siano le sue competenze. Basandosi su “job description”, interviste a data curator e questionari trasmessi ad istituzioni che creano dati, si è riusciti a predisporre un glossario ed un’ontologia dei termini che definiscono il ruolo. Un aggiornamento sul progetto è disponibile attraverso il Newsletter della Sezione, il blog ed i social media. Fare ricerca è molto importante in un periodo di cambiamenti: la Sezione si pone come un riferimento per applicare metodologie di ricerca che possano dare evidenza ed orientare le difficili scelte necessarie. Un altro progetto della Sezione è quello che usa Linkedin per registrare le competenze e specializzazioni dei membri dello Standing Committee e di altri esperti e studiosi che si propongono per un’attività volontaria di mentoring. Per attrarre studenti e dottorandi alla Sezione, è inoltre attivo uno Student Communication Team, che vede gli studenti delle Università a cui fanno capo i membri dello SC collaborare per la disseminazione dei risultati della Sezione e di altri eventi di interesse attraverso i canali sociali. La Sezione per il terzo anno consecutivo organizza e gestisce un premio, in collaborazione con De Gruyter, che premia il miglior lavoro di ricerca degli studenti. Quest’anno è stato premiato il lavoro di Getaneh Alemu (Etiopia) che ha completato il suo dottorato con una tesi sull’arricchimento dei metadati a cura degli utenti. La Sezione include il SIG Library History: tra i metodi di ricerca è incluso il metodo storico. Durante il Convegno di Columbus, il SIG ha organizzato una Sessione sul tema molto attuale di “Library and immigrants: historical perspective”. La Sezione Library Theory and Research è particolarmente attiva nelle pubblicazioni: nell’anno passato in particolare è stata pubblicata una selezione degli atti della Conferenza Satellite di Torino (Jennifer Weil Arns, Annual Review of Cultural Heritage Informatics. Rowman and Littlefield, 2015). Il 2017 è un anno di elezioni e lo Standing Committee dovrà essere rinnovato: la Sezione è molto attiva e dinamica. Perchè non considerate di candidarvi?  Anna Maria Tammaro, Chair Library Theory and Research Section, annamaria.tammaro(at)unipr.it ","
 IFLA "
https://aibnotizie.aib.it/inaugurazione-biblioteca-abi/,La nuova Biblioteca dell’Associazione bancaria italiana,,AIB Notizie,,26 Febbraio 2015,,HTML,https://aibnotizie.aib.it/,,,,CC BY-SA 4.0," In pieno centro a Roma, nell’elegante e sontuoso Palazzo fatto costruire nel 1675 come residenza ufficiale dei principi Altieri, ha riaperto i battenti la Biblioteca dell’ABI (Associazione Bancaria Italiana), una preziosa raccolta di oltre 10.000 volumi. La Biblioteca, dopo essere stata ospitata per molti anni all’interno del Palazzo in locali modesti e spazi troppo limitati, ha finalmente trovato la sua definitiva sistemazione nelle Scuderie, situate sul retro del palazzo e ristrutturate su progetto dell’architetto Gae Aulenti: gli ambienti, moderni e funzionali, realizzano un perfetto equilibrio di armonia ed eleganza, e l’alternanza di legno e cristallo rende lo spazio accogliente e caldo. La Biblioteca può così mettere a disposizione del pubblico il suo ricco patrimonio librario: si tratta di pubblicazioni assai pregevoli, per la maggior parte le cosiddette “Strenne natalizie”, che le banche hanno l’abitudine di donare in occasione del Natale ai più affezionati e facoltosi clienti, oppure a personalità di spicco nell’ambito politico, economico e finanziario. Questa è una caratteristica peculiare delle banche italiane che vantano un’antica tradizione di mecenatismo che, a partire dal Rinascimento, ha contraddistinto le grandi famiglie di banchieri italiani (Scrovegni, Medici, Tornabuoni, Davanzati), ma anche in tempi assai più recenti (come per esempio la famiglia Mattioli), e che Umberto Eco ha indicato come un “fenomeno unico al mondo”. La raccolta si compone di volumi di arte, archeologia, architettura, ma anche di letteratura, tradizioni locali, musica, storia economica, ecc., pubblicati a partire dalla metà dell’Ottocento. Molte di queste opere sono edizioni rare, a tiratura limitata, fuori commercio e non facilmente reperibili nelle biblioteche. Rappresentano un’editoria d’arte, di elegante veste editoriale, che nel corso degli anni si è sviluppata e si è rinnovata, passando a forme di sponsorizzazione e finanziamenti cospicui. La Biblioteca dell’ABI ha aderito al sistema bibliotecario nazionale (SBN) entrando a far parte del polo degli istituti culturali di Roma, e quindi il suo catalogo, consultabile anche on-line, consente di verificare la presenza di opere di altissimo livello, che altrimenti sarebbero sconosciute e irreperibili. In occasione dell’inaugurazione della Biblioteca, mercoledì 11 febbraio, il Presidente dell’ABI, Antonio Patuelli, ha sostenuto l’importanza di questa iniziativa che si presenta controcorrente, nel momento in cui sembra che le biblioteche stiano cedendo il passo alla tecnologia, ed ha ribadito che invece proprio questo tipo di operazioni offre la possibilità di continuare e di sviluppare queste forme d’arte e di cultura per le quali il nostro Paese spicca come modello nel mondo intero. Ciò dimostra certamente l’impegno concreto degli istituti bancari nei confronti della cultura, e anche l’importanza delle piccole realtà locali, attive sul territorio e messe in risalto grazie al finanziamento di pubblicazioni che ne evidenziano la ricchezza e la validità artistica e culturale. Nei locali della Biblioteca sono in mostra opere significative e rappresentative del suo patrimonio, suddivise in otto aree tematiche: pittura, scultura, architettura, archeologia, territorio, miscellanea (volumi di varie forme di arte), storia economica e del pensiero, “Fuori posto?” (pluralità di soggetti non propriamente allineati con gli altri filoni dell’editoria bancaria presente). Fra le opere maggiormente preziose e significative sono alcune edizioni anastatiche di grande valore, come la “Bibbia” di Borso d’Este (l’originale è conservato alla Biblioteca Estense di Modena), le “Cento tavole del Codice Resta” (codice donato dal Padre Sebastiano Resta e conservato presso la Biblioteca Ambrosiana a Milano, che raccoglie disegni di artisti famosissimi come Botticelli, Raffaello, Guercino, ecc.), la raccolta “Campi Phlegraei” (copia facsimile del volume pubblicato nel 1776), i “Disegni di Michelangelo”, l’edizione dei disegni, acquerelli e pitture “Les Déjeuneurs” di Picasso, ecc.; alcune collane, come “Antica madre” pubblicata dall’editore Scheiwiller per il Credito Italiano. L’attività editoriale si colloca in un più vasto piano d’azione delle banche italiane, che intende offrire un prezioso contributo alla valorizzazione dell’impareggiabile patrimonio artistico e culturale, e nel quale rientra anche l’organizzazione di manifestazioni come il “Festival della cultura creativa” e l’“Invito a Palazzo”, che ogni anno apre le porte a numerosissimi visitatori. La Biblioteca, aperta agli studiosi e ai ricercatori, servirà anche a far conoscere e a far da cassa di risonanza per tutte queste pregevoli iniziative che promuovono lo sviluppo artistico e culturale del nostro Paese. M. Patrizia Calabresi – Biblioteca nazionale centrale di Roma – bnc-rm.bibliografia(at)beniculturali.it ","
"
https://aibnotizie.aib.it/tarantino-offerta-formativa/,La nuova offerta formativa AIB,,AIB Notizie,,14 Maggio 2014,,HTML,https://aibnotizie.aib.it/,,,,CC BY-SA 4.0,"  In continuità con il lavoro svolto negli anni, ma senza per questo perdere di vista gli scenari futuri, il Comitato esecutivo nazionale dell’AIB, nella seduta del 25-26 giugno 2011, ha approvato il documento programmatico 2011-2014 che recepiva in tema di formazione gli obiettivi fissati nelle Linee d’intervento per una nuova offerta formativa AIB. Un documento che, partendo dall’analisi della situazione a quella data, intendeva compiere un deciso salto in avanti con due proposte concrete: la ristrutturazione del settore formazione e la costruzione di un nuovo modello di offerta formativa. Un progetto ambizioso ma dovuto, in quanto la formazione è diventata nel frattempo indispensabile per valorizzare la complessità del capitale intellettuale di competenze possedute da ciascun professionista, soprattutto dopo le ultime due disposizioni legislative che, se da un lato restituiscono, almeno in parte, dignità ad una professione lungamente trascurata e misconosciuta in Italia, dall’altro attribuiscono all’Associazione grandi responsabilità in materia di formazione continua, aggiornamento professionale e certificazione delle competenze: D.M. del 7 gennaio 2013, Iscrizione A.I.B. nell’elenco delle associazioni delle professioni non regolamentate Legge 4/2013, Disposizioni in materia di professioni non organizzate Una offerta formativa, quindi, da collocare a pieno titolo nello scenario nazionale ed internazionale della formazione permanente. Le esigenze della formazione non possono infatti limitarsi all’ambito universitario, ma devono prevedere periodi formativi continui, legati sia alla domanda individuale (formazione a richiesta) sia ad accertati bisogni rilevati dall’Associazione e dagli enti titolari delle biblioteche: Questionario AIB sul fabbisogno formativo Su queste linee si è basato il progetto portato avanti dall’Osservatorio Formazione dell’AIB, a partire dalla riclassificazione dei nuovi processi formativi come corsi di formazione con certificazione delle competenze, corsi di aggiornamento e seminari. In particolare, i corsi di formazione con certificazione delle competenze, definiti in riferimento ai descrittori del Quadro europeo delle qualifiche per l’apprendimento permanente, fanno parte dell’offerta formativa continua e si realizzano adottando il modello a 4 fasi: Offerta formativa continua In contrapposizione all’approccio didattico istruzionista, un modello pedagogico centrato sul docente, in cui prevalgono le ragioni dell’insegnare e l’assimilazione di conoscenze da parte degli studenti entro vincoli temporali dati, il modello a 4 fasi fa riferimento all’approccio pedagogico costruttivista, che mette al centro il discente e il sapere come costruzione personale, il processo di apprendimento continuo attivo e collaborativo, l’importanza del contesto, l’ampio utilizzo delle nuove tecnologie. Un modello in grado di accompagnare lo studente alla certificazione delle competenze in quanto centrato sulla valutazione delle fasi del processo di apprendimento e sul raggiungimento degli obiettivi formativi di conoscenze e capacità che si vogliono conseguire, tramite l’evidenza di “saper fare”. Dal 2013, l’Osservatorio Formazione, parallelamente alle attività realizzate secondo quanto fin qui accennato, ha avviato una riflessione sulla formazione continua a distanza. Le tecnologie della comunicazione in rete, e in particolare dell’e-learning e della Formazione A Distanza (FAD),possonomigliorare l’efficacia della formazione e ridurne i costi. Un più agevole e flessibile accesso alla formazione è, infatti, il beneficio chiave offerto dall’e-learning. Una piattaforma di apprendimento online può offrire contenuti di qualità con una fruibilità altrimenti irrealizzabile. La scelta tecnologica è ricaduta su Moodle, definito LMS (Learning Management System) open source, ossia una piattaforma di e-learning attraverso la quale poter gestire via web l’intero processo formativo, dalla creazione dei contenuti didattici, alla gestione delle aule virtuali, alla fruizione dei contenuti, al monitoraggio ed alla valutazione dei risultati del processo formativo. Uno dei vantaggi principali di Moodle rispetto ad altri sistemi risiede nelle solide basi costruttiviste che ben si conciliano con il nuovo modello di offerta formativa AIB. Così, nel mese di novembre scorso, grazie alla preziosa collaborazione di un infaticabile gruppo di formatori esperti, costituito dalle docenti Matilde Fontanin, Patrizia Lùperi e Anna Maria Tammaro e dai facilitatori Francesca Giannelli, Joseph Rogani e Maria Accarino, in qualità anche di amministratore della piattaforma, il settore formazione dell’AIB ha progettato la prima attività formativa e-learning pienamente interattiva e collaborativa con il corso La formazione continua AIB e-learning: insegnare ed apprendere usando le nuove tecnologie, destinato alla struttura e ai formatori che hanno deciso di mettersi in gioco con le nuove tecnologie. Il corso, inaugurato il 7 gennaio 2014 con l’acquisizione della piattaforma, si è chiuso il 31 marzo scorso, dopo circa tre mesi di lavori di gruppo e studio individuale, cinque unità didattiche (100 ore, 4 crediti formativi) e una lezione in presenza svolta in contemporanea nelle sedi di Verona, Firenze e Rende. Il portale AIB Formazione è raggiungibile all’url: http://www.aibformazione.it. Quelle che seguono sono alcune delle riflessioni postate dai colleghi partecipanti: “Penso che questo corso sia l’inizio di un percorso veramente innovativo per l’AIB e per i bibliotecari” “Un’esperienza unica, impegnativa ed entusiasmante” “Un progetto certo molto ambizioso e complesso, ma con risultati molto positivi” “Siamo giunti in fondo a questa esperienza che mi ha arricchito e fatto respirare un senso di comunità di apprendimento in crescita” “Lavorare in questo modo è stato insieme una palestra e una disciplina … oltre che un piacere” “Questo corso costituisce, per come la vedo, un punto di non ritorno per l’AIB, apre una finestra sul futuro” “È stata un’esperienza intensa, faticosa e molto bella, una ventata di aria nuova che mi ha rinfrescato e dato tanti stimoli” “Ogni sforzo richiesto dal corso mi ha ampiamente ripagato con stimoli ad approfondire, a partecipare, a mettermi in gioco”   di Raffaele Tarantino – tarantino(at)aib.it – Delegato CEN AIB alla Formazione 2011-2014 ","
 blended learning, e-learning, formazione "
https://aibnotizie.aib.it/igd2015/,La partecipazione italiana a International Games Day 2015 @ your library,,AIB Notizie,,27 Gennaio 2016,,HTML,https://aibnotizie.aib.it/,,,,CC BY-SA 4.0," Nel 2015, per il secondo anno consecutivo, l’AIB ha aderito a nome delle biblioteche italiane all’iniziativa International Games Day @ your library. IGD un’iniziativa lanciata dall’American Library Association nel 2008, poi affiancata dall’Australian Library and Information Association, e Nordic Game Day, evento parallelo organizzato dalle biblioteche di Danimarca, Finlandia, Norvegia, Svezia e Islanda. L’IGD nasce col duplice intento di mostrare le potenzialità educative del gioco e del videogioco e le capacità aggregative della biblioteca nei confronti di tutte le fasce di utenza, utilizzando il “gaming” come esempio di come le biblioteche riescono a non limitarsi ad essere mera risorsa informativa ma anche luoghi dove utenti di tutte le età sono i benvenuti e si possono divertire assieme, dove “divertimento” è non una semplice “ricreazione”, ma anche un mezzo per esercitare la mente, migliorare le competenze e far incontrare nuove persone in un ambiente sicuro e piacevole, esaltando la connessione reciproca tra le persone e le biblioteche. Per quanto alcune biblioteche italiane avessero già aderito negli anni precedenti, dal 2014 l’AIB ha ufficializzato l’adesione nazionale italiana all’evento mettendo a disposizione il materiale predisposto dall’organizzazione internazionale. Il risultato è stato la partecipazione di dieci biblioteche italiane all’evento: un numero apprezzabile se confrontato ad esempio alle sette biblioteche tedesche o alle sedici del Regno Unito. Nel 2015 il risultato è ben più positivo, anche grazie alla collaborazione di colleghe e colleghi alla realizzazione dell’evento: Debora Mapelli (Sistema bibliotecario vimercatese) è riuscita a coinvolgere un editore di giochi italiano, Asterion Press e ha ideato, organizzato e coordinato il gioco Impiccato letterario coinvolgendo online otto biblioteche italiane. Ha realizzato una bacheca Pinterest da utilizzare come contenitore grafico e di link a documentazione dell’evento. Valentina Tosi (bibliotecaria presso Cooperativa Charta) ha curato l’impostazione grafica del blog aperto per coordinare le biblioteche partecipanti. Alberto Raimondi (Consorzio Sistema Bibliotecario Nord Ovest Milano) ha affiancato Debora nell’Impiccato letterario. Marco Azzerboni (Responsabile Biblioteca e Pubblica Istruzione presso Comune di Seriate) ha curato, assieme a Debora ed al sottoscritto il test dei giochi donati. Infine il sottoscritto ha tenuto i contatti con l’organizzazione internazionale e ha organizzato la distribuzione dei giochi alle biblioteche che ne hanno fatto richiesta. Il risultato è che il 21 novembre di quest’anno, assieme a migliaia di altre biblioteche in tutto il mondo, hanno partecipato a IGD2015 ben ventisei biblioteche italiane (l’elenco è visibile sul blog), lo sponsor ha avuto una visibilità sia locale (tramite il blog da noi aperto) sia internazionale tramite il sito ufficiale dell’iniziativa. Anche la stampa locale si è occupata dell’evento, in particolare i portali dedicati ai videogiocatori: VMAG e Games Village. I giochi messi a disposizione da Asterion Press (che rimarranno alle biblioteche che li hanno utilizzati) sono: La Lepre e la Tartaruga, Baba Yaga, I Tre Piccoli Porcellini e La Cicala e la Formica (giochi-fiaba, adatti ai più piccoli con l’esplicita possibilità essere affiancati affiancarli all’attività di promozione alla lettura), Dixit (gioco poetico che è stato il più cercato e gradito dai bibliotecari), Il Piccolo Principe: costruisci un pianeta e Il Piccolo Principe Verso le Stelle (entrambi ispirati al capolavoro di de Saint-Exupéry, ed il secondo collegato al film in uscita) e Timeline (che coinvolge conoscenze di tipo storico ed adatto a ragazzi più grandi). Fatta salva la necessità di migliorare la comunicazione nei confronti dei media generalisti e di trovare un sistema migliore per organizzare il gioco “multiplayer”, l’ottimo risultato di questa edizione conforta a proseguire sulla strada della partecipazione all’evento che nel 2016 si svolgerà sabato 19 novembre.  Francesco Mazzetta – francesco.mazzetta(at)gmail.com Direttore della Biblioteca Comunale di Fiorenzuola d’Arda ","
 International games day "
https://aibnotizie.aib.it/la-redazione/,La redazione,,AIB Notizie,,1 Dicembre 2023,,HTML,https://aibnotizie.aib.it/,,,,CC BY-SA 4.0," AIB Notizie è l’organo d’informazione ufficiale dell’Associazione Italiana Biblioteche. La redazione   Ferruccio Diozzi Direttore “Nothing is written”  – T.E. Lawrence/Peter O’Toole in Lawrence of Arabia, David Lean, 1962   Lucia Antonelli “Hey, don’t worry; don’t be afraid, ever, because this is just a ride” – Bill Hicks  Maria Senatore “Quando tutto il resto fallisce, lascia perdere e vai in biblioteca” – Stephen  King                               Lorenzo Baldacchini “Se non dovessi tornare, / sappiate che non sono mai / partito.” –  Giorgio Caproni          Valentina Sonzini “Nihil difficile volenti” – dalla marca tipografica di Vittorio Baldini  Anna Cividini  “I know who I was when I got up this morning, but I think I must have been changed several imes since then” –  Lewis Carroll   Per collaborare scrivete a aibnotizie@aib.it ",
https://aibnotizie.aib.it/dambrosio-rete-biblioteche-in-book-storia/,La rete delle Biblioteche IN-book: la storia,,AIB Notizie,,10 Febbraio 2016,,HTML,https://aibnotizie.aib.it/,,,,CC BY-SA 4.0," Il Centro Sovrazonale di Comunicazione Aumentativa (CSCA) basa il proprio intervento in situazioni di bisogni comunicativi complessi sulla lettura ad alta voce di libri tradotti in simboli e denominati “IN-book”. Biblioteca di Brugherio – Sezione In-book La storia della rete delle biblioteche IN-book inizia nel 2006 quando gli operatori delle due sedi lombarde del CSCA offrono alla Biblioteca di Verdello i libri con testo in simboli da loro costruiti. I libri in simboli escono quindi dagli ambulatori e vengono messi a disposizione di tutti. Da quel momento iniziano a nascere in modo spontaneo altre biblioteche con questa sezione di libri tra cui, nel 2010, la Biblioteca di Brugherio. Proprio a Brugherio, nel 2011, con il convegno “Leggere tutti” si approfondiscono, per la prima volta in ambito bibliotecario, le peculiarità di questi libri, sganciandoli definitivamente dall’ambito prevalentemente clinico. E’ un’opportunità per le poche biblioteche pioniere dell’epoca – Fossano (CN), Massafiscaglia (FE), Verdello (BG), Vimercate (MI), CBDI (MI) – per incontrarsi e creare una prima rete di confronto: in quest’occasione viene messa in luce la grande utilità e il potenziale di utilizzo dei libri in simboli. Biblioteca di Sesto San Giovanni – Inaugurazione sezione In-book I libri in simboli, nati per sostenere la comunicazione delle disabilità comunicative complesse, nel tempo sono stati letti e apprezzati da tutti i bambini e i ragazzi in biblioteca, in famiglia e nella scuola. Questi libri diventano di fatto un patrimonio della comunità, ponendosi come potenti strumenti di inclusione e come validi supporti nel passaggio dalla lettura ascoltata alla lettura autonoma. Inizia a crescere un interesse in tutta Italia, per comprendere meglio “come e per chi” utilizzarli e come aumentarne numero e qualità, creando nuove sezioni bibliotecarie. La Biblioteca di Brugherio, attraverso un investimento in personale e risorse, grazie a una forte integrazione con l’equipe del CSCA diventa un po’ il punto di riferimento per creare un percorso di accompagnamento verso la costituzione di nuove sezioni bibliotecarie. Nascono le sezioni di Savigliano (CN) e Portomaggiore (FE), territori agricoli con un’alta percentuale di bambini stranieri, che utilizzano gli IN-book come facilitatori per l’apprendimento della lingua italiana. La sezione di Rezzato (BS), con l’aiuto di un gruppo di valenti insegnanti traduttrici che avevano fruttuosamente sperimentato gli IN-book in ambito scolastico, apre a dicembre 2012, mentre a Bolzano la biblioteca speciale dell’AIAS forma i propri bibliotecari/operatori e propone la sezione IN-book nel gennaio 2013. Biblioteca di Melegnano – Locandina inaugurazione sezione In-book Nell’ottobre 2013, in un grande convegno nazionale organizzato dal CSCA, la biblioteca è riconosciuta come risorsa fondamentale per la conoscenza degli IN-book e come soggetto di rete nella diffusione di una cultura dell’inclusione, del diritto alla lettura e comunicazione per tutti. Nel convegno e nell’inaugurazione della sezione di Mesola (FE) si iniziano ad impostare le linee guida di riferimento, puntando ad una qualità e a una coerenza e uniformità  tecnica di base per una strutturata cooperazione tra le biblioteche coinvolte e il CSCA. In questo periodo di grande fermento,Verdello, Brugherio, Treviglio e il sistema Bibliotecario della Val Seriana partecipano e vincono un bando della Regione Lombardia di cofinanziamento per favorire la promozione alla lettura di utenze speciali e fragili. Nell’ambito del progetto, oltre a molti eventi formativi e informativi e alla nascita del sito Leggo facile, il risultato finale è la traduzione di ben quaranta titoli IN–book.   Nel 2014 viene inaugurata la prima sezione in una biblioteca pubblica del centro Italia, precisamente a Foligno (PG), dove una fertile realtà regionale di collaborazione tra assessorati e la tenace volontà di una psicologa traduttrice volontaria hanno potuto creare un punto di riferimento importante anche per le Regioni limitrofe. Altre realtà nel privato sociale si muovono e nasce così la sezione di Granarolo (BO) nella Comunità Arcobaleno, una piccolissima biblioteca di una onlus con uno staff di operatori e utenti disabili, energico e creativo, che si specializza nella costruzione di libri per adolescenti e adulti con difficoltà e disabilità comunicative. In Regione Lombardia un nuovo progetto con un cofinanziamento regionale coinvolge nel 2014 ben dieci biblioteche: Albiate (MB), Brugherio – Castellanza (VA), Cernusco Lombardone (LC), Galbiate (LC), Lecco, Rezzato, Sesto San Giovanni (MI), Treviglio (BG) e il Sistema bibliotecario della Val Seriana afferenti a sei province diverse. Vengono tradotti altri 30 titoli IN-book, organizzati eventi formativi nei nuovi territori oltre che un convegno di approfondimento. Nel 2015 si aggiunge in Lombardia la Biblioteca di Melegnano, con uno straordinario lavoro tra scuola, biblioteca e neuropsichiatria locale. La Rete cresce dapprima con l’inaugurazione della sezione di Reggio Emilia, grazie al grande impegno comune delle associazioni locali di genitori ed enti no profit nel campo della disabilità e poi con la sezione di Gubbio (Pg), in collaborazione con gli studenti dei licei locali. Realtà pubbliche e private della Regione Marche finanziano un progetto di cooperazione in otto biblioteche, di cui una privata Onlus (Senigallia – Fond A.R.C.A., Ascoli Piceno, Arcevia , Cagli, Fermo, Macerata, Corinaldo) e si punta ad una capillare formazione in tutta la Regione. C’è una grande novità in quest’ultimo anno: gli IN-book tradotti dalle ultime biblioteche sono al massimo sette per progetto, ma grazie allo scambio – per il momento non formalizzato – con altre sezioni, si sono subito moltiplicati arrivando a attualmente a una media di 25 titoli per sezione! Locandina incontro a Foligno La rete delle biblioteche è ormai una realtà in tutta Italia. In primavera apriranno Carimate (CO) e Clusone (BG). Molte sono inoltre le biblioteche interessate in Emilia, Veneto, Lombardia, Trentino,Toscana, Friuli, Lazio. Per favorire la massima informazione di questa realtà, si crea anche un sito reteba.eu dove far pubblicare l’elenco di tutte le biblioteche in Italia con una sezione di libri in simboli legate sia al CSCA ma anche ad enti o progetti diversi e, infine, il catalogo generale di tutti gli IN-book supervisionati dal CSCA prestabili in Italia. In tempi brevi saranno promulgati la Carta delle Biblioteche Aumentative e il Protocollo di intesa per lo scambio e la cooperazione tra le biblioteche IN-book, a garanzia di un ampliamento del patrimonio e di una qualità del libro.  Silvia D’Ambrosio – Biblioteca Comunale di Brugherio – s.dambrosio(at)comune.brugherio.mb.it ","
 in-book, lettura, libri "
https://aibnotizie.aib.it/la-risorsa-linguistica-nellevoluzione-europea-il-convegno-ass-i-term-alluniversita-di-salerno/,La risorsa linguistica nell’evoluzione europea: il  convegno ASS.I.TERM all’Università di Salerno,,AIB Notizie,,20 Maggio 2018,,HTML,https://aibnotizie.aib.it/,,,,CC BY-SA 4.0," La risorsa linguistica nell’evoluzione europea: il  convegno ASS.I.TERM all’Università di Salerno Tra gli altri obiettivi che ci siamo dati come redazione vi è certamente quello di “aprire” quante più finestre possibili sui settori scientifici e professionali vicini al mondo delle biblioteche e dei servizi d’informazione. Ci sembra quindi significativo scrivere del XXVIII Convegno Internazionale Ass.I.Term, l’Associazione Italiana di Terminologia, svoltosi presso l’Università degli Studi di Salerno il 17 ed il 18 maggio scorsi e dedicato a “Terminologie e risorse linguistiche per comunicare in Europa”. L’Ass.I.Term., presieduta da Roberto Guarasci dell’Università della Calabria, in cooperazione con il Dipartimento di Scienze Politiche, Sociali e della Comunicazione dell’Università di Salerno, si è posta quest’anno l’obiettivo di presentare i più importanti riferimenti di studio e le più significative esperienze dell’evoluzione linguistica e terminologica nei diversi campi del sapere e della vita associata, con particolare interesse alle dinamiche della comunicazione istituzionale in Italia e in Europa. Animato da Daniela Vellutino, responsabile dell’Osservatorio sulla comunicazione e l’informazione in Italia e in Europa dell’Università di Salerno, si è quindi realizzato un confronto multidisciplinare tra studiosi e operatori dell‘informazione e della comunicazione delle istituzioni nazionali ed europee focalizzato su temi quali l’evoluzione delle lingue dell‘Unione europea,  l‘uso dell‘inglese, le terminologie specialistiche nei contesti istituzionali,  la creazione di risorse linguistiche per la Pubblica Amministrazione digitale. Sono intervenuti, tra gli altri, terminologi, linguisti, storici della lingua e esperti di comunicazione, docenti di documentazione come lo stesso Roberto Guarasci, Sergio Lubello, Marica Lo Nostro, Licia Corborante, Barbara Altomonte e Massimo Persotti,  del Dipartimento per le Politiche europee della Presidenza del Consiglio dei Ministri, Rodolfo Maslias, direttore della DG Traduzione Parlamento Ue, Gabriele Ciasullo, dell‘Agenzia per l‘Italia Digitale,  Ottavio Lucarelli, presidente dell‘Ordine dei Giornalisti della Campania. Particolarmente significativo l’omaggio riservato dal convegno alla figura di uno studioso come Tullio De Mauro, il cui lavoro è ben noto ed apprezzato nella comunità professionale dei bibliotecari, e la cui lezione è stata ricordata da docenti ed esperti come Annibale Elia, Silvana Ferreri, Annamaria Testa, Grazia Basile, Francesca M. Dovetto. Ultimo, ma non meno importante, al convegno è stato presentato un paper da chi scrive e da Rosa Sannino, CIRA, Centro Italiano Ricerche Aerospaziali, da Giuliana Vitiello e Monica Sebillo, Dipartimento di Informatica dell’ Università di Salerno e da Vittorio Ponzani, vice presidente della nostra associazione,  in cui viene avanzata la proposta  di uno strumento terminologico specifico per il mondo delle biblioteche,  un nuovo glossario di biblioteconomia e di scienza dell’informazione. Ciò tenendo presente l’evoluzione dello scenario italiano delle discipline biblioteconomiche e di scienza dell’informazione, gli sviluppi europei ed internazionali ed adottando un approccio innovativo nell’impostazione di questo strumento che veda il contemporaneo coinvolgimento di attori istituzionali operanti in punti diversi della “catena del valore”:  enti e centri di ricerca,  università, associazioni scientifiche e professionali. L’obiettivo è quello di realizzare un efficace sostegno all’utente nella  definizione di terminologie relative a conoscenze competenze proprie della biblioteconomia ma, al tempo stesso, in connessione con ambiti specialistici vicini. Il team di autori che ha avanzato questa proposta si farà ora carico di definirne un’ulteriore dettaglio per trasformarla in una vera e propria proposta di progetto. Ferruccio Diozzi f.diozzi@cira.it           ","
 glossario, terminologia "
https://aibnotizie.aib.it/la-seconda-assemblea-nazionale-di-mi-riconosci-sono-un-professionista-dei-beni-culturali/,La seconda  assemblea nazionale di “Mi riconosci? Sono un professionista dei Beni culturali”,,AIB Notizie,,3 Maggio 2018,,HTML,https://aibnotizie.aib.it/,,,,CC BY-SA 4.0," Domenica 29 aprile si è svolta a Pisa la seconda assemblea nazionale dei professionisti dei Beni culturali, “Mi riconosci?”, movimento nato nel novembre del 2015 da una campagna della Rete della Conoscenza, organizzazione nazionale studentesca. “Mi riconosci?” è partito dalla riflessione di studenti del settore dei beni culturali che hanno iniziato a interrogarsi sull’accesso alle professioni, a un mercato del lavoro sempre meno tutelato, caratterizzato da un utilizzo improprio del volontariato e di vari strumenti per abbassare il costo del lavoro. Da questo punto il movimento è cresciuto con il coinvolgimento di precari e lavoratori del settore e con la richiesta di un riconoscimento dei professionisti, sia per la loro dignità lavorativa che per il bene della tutela e della fruizione del patrimonio storico-artistico. La giornata di domenica si è aperta con i saluti del pro-rettore alla didattica dell’Università di Pisa M. Abate e con quelli di chi scrive da parte dell’AIB. Abate ha illustrato, oltre ai diversi insegnamenti attivi ma in forte diminuzione a livello nazionale nel settore dei Beni culturali, anche i lavori della Commissione congiunta MiBACT-MIUR, creata lo scorso ottobre per lavorare al riordino dei percorsi formativi. La Commissione ha delineato tre ambiti di intervento:  Formazione specialistica per i profili dei Beni culturali: le scuole di specializzazioni esistenti non funzionano e le iscrizioni ai corsi di laurea registrano un calo del 20% rispetto allo scorso anno. Criteri di accesso alle varie professioni: alcuni corsi di laurea non rispondono a reali necessità. Facilitazione dei rapporti tra Università e Sovraintendenze sia per finalità formative che di ricerca con la formulazione  del concetto di “Unità territoriali” che avranno il compito di gestire la parte amministrativa e burocratica delle attività.  Si è poi sviluppato un vivace dibattito nel corso del quale, da chi scrive,  sono state evidenziate le attività di valorizzazione delle  competenze professionali che AIB può effettuare. Ancora,  il pro-rettore ha ipotizzato come la presenza di associazione professionali consolidate possa essere di valido aiuto anche durante il percorso universitario, aspetto, per la verità, non percepito dagli studenti. Grande interesse ha suscitato la tematica del volontariato, dei tirocini e dell’alternanza scuola-lavoro: molti laureandi hanno raccontato l’esperienza relativa a tirocini curricolare svolti in alcuni musei, portando l’esempio di Ravenna dove i tirocinanti sono stati impiegati in compiti non propri ma il maggior numero di interventi si è concentrato sul problema occupazionale, stante l’inesistenza di un piano di assunzioni che risolva le carenze di organico delle strutture incaricate della tutela, della conservazione e della fruizione pubblica dei beni culturali. In questa situazione prolificano gli espedienti per ricorrere a manodopera sottopagata e gratuita: dall’utilizzo improprio del servizio civile nazionale, a tirocini non pagati, fino alla sostituzione dei professionisti con volontari. L’assemblea si è chiusa con la volontà di organizzare una manifestazione nazionale, come è indicato nel comunicato di chiusura che afferma: “Vogliamo una manifestazione che riunisca quanti in questi anni sono stati disgregati, divisi, messi l’uno contro l’altro. Non deve e non vuole essere la manifestazione di Mi Riconosci, nè soltanto dei professionisti dei Beni Culturali. Vogliamo mettere a disposizione i nostri canali e il nostro impegno per creare un contenitore, uno spazio, in cui chiunque si riconosca nella lotta al lavoro sottopagato o gratuito, e nella richiesta di maggiori investimenti in Cultura e maggiori diritti dei lavoratori, possa portare le proprie istanze. Dobbiamo superare le differenze, perché molti di più sono gli obiettivi e le esigenze comuni: comuni tra professioni molto diverse, tra lavoratori dipendenti e autonomi, precari e strutturati, giovani e meno giovani…” Per ulteriori approfondimenti  sull’attività svolta da “Mi riconosci?” si veda il documento programmatico dell’associazione https://miriconosci.wordpress.com/documentoprogrammatico in cui gli argomenti trattati nel corso dell’Assemblea sono elencati e commentati puntualmente e si cerca di effettuare una sintesi tra le esigenze delle diverse professionalità.   Patrizia Lùperi luperip@yahoo.it   ","
 beni culturali, professionisti "
https://aibnotizie.aib.it/sezione-aib-fvg/,La sezione AIB Friuli-Venezia Giulia,,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," Il CER dell’AIB FVG per il mandato 2011-2014 è composto da Cristina Marsili, presidente, Stefano Olivo, vicepresidente, Francesca Giannelli, tesoriera, Antonella Cignola, segretaria, Cristina Cocever, redattrice web, Roberta Garlatti e Maria Spanovangelis, che si occupano in particolare degli aspetti e dei progetti relativi alle biblioteche per ragazzi (Progetto NPL e Crescere Leggendo) e delle biblioteche scolastiche. La squadra si completa con il fondamentale contributo di Matilde Fontanin, referente regionale per la formazione, Elisa Zilli, referente regionale OLAVEP e si avvale della collaborazione di Antonella Passone, membro dell’Osservatorio Formazione. I componenti del CER sono rappresentativi delle diverse istituzioni bibliotecarie (dalle biblioteche universitarie alle biblioteche pubbliche di piccole, medie e grandi dimensioni, alle biblioteche scolastiche) e anche di tutte e quattro le province in cui si articola il Friuli Venezia Giulia. Insediatosi il 13 maggio 2011, con ben cinque nuovi componenti rispetto al precedente, il CER si è riunito ad oggi dodici volte; c’è stato un grande impegno, volto in particolare a coinvolgere nell’attività della sezione il maggior numero di bibliotecari possibili e nello stesso tempo far sentire in ogni occasione la presenza dell’Associazione. Tre, in questo mandato, sono state fin’ora le assemblee degli associati, tutte inserite nell’ambito di attività formative al fine di favorire la maggiore partecipazione degli iscritti. Grande soddisfazione abbiamo avuto nell’anno in corso per l’incremento degli associati: se a fine 2011 ne contavamo 148, oggi (novembre 2012) il loro numero è salito a 167 (di cui 46 soci ente e 121 persone). Questo dato ci conforta, soprattutto considerando le dimensioni piuttosto ridotte della nostra Regione (poco più di un milione di abitanti). Quasi tutte le nuove iscrizioni (a volte si è trattato di rinnovi dopo molti anni di latitanza) sono avvenute in occasione di attività formative, realizzate tenendo presente le istanze arrivate dal territorio. I corsi e i seminari, proposti per l’anno 2012, sono il frutto delle richieste che gli associati hanno suggerito, compilando un questionario somministrato lo scorso anno; scegliendo le attività più votate, abbiamo sempre potuto contare su un numero elevato di presenze (quasi sempre superiori alle 30 unità). Le biblioteche in regione non sono poche (nel rapido e non scientifico censimento che abbiamo recentemente elaborato per l’OLAVEP ne abbiamo contate oltre 300), ma per la maggior parte dei casi si tratta di biblioteche monoposto dalle dimensioni alquanto ridotte, a volte gestite da personale volontario, più spesso da cooperative i cui addetti però, considerata la loro precarietà, difficilmente si iscrivono all’Associazione. Purtroppo, i dati che abbiamo a disposizione, sono solo quelli raccolti da noi per il censimento: mancano completamente dati “ufficiali” prodotti dalla Regione. Lo scorso ottobre, l’Assessorato alla cultura della Regione ha presentato alla Conferenza dei sistemi bibliotecari il progetto per il portale regionale delle biblioteche, nel quale troverà spazio anche un segmento dedicato specificatamente alla raccolta dei dati statistici relativi alle biblioteche. Il 2012 ha visto l’inaugurazione di sei nuove sedi di biblioteche (Budoia, Tarcento, Lestizza, Mereto di Tomba, Pieris, Tolmezzo,) a seguito di ristrutturazione o nuova destinazione dei locali, quasi tutte in Comuni medio piccoli. Per contro siamo intervenuti, anche con l’aiuto di Stefano Parise che ha firmato una lettera congiunta con il CER regionale, nei confronti dell’Amministrazione Comunale di San Daniele del Friuli che, a seguito del pensionamento del bibliotecario, ha eliminato la figura del Direttore della Biblioteca Guarneriana (una delle biblioteche più antiche e prestigiose d’Europa) dalla pianta organica. Dal punto di vista finanziario, godiamo di una situazione privilegiata in quanto, così come previsto dall’art. 17, comma 2[1] della L.R. 25/2006 “Sviluppo della rete bibliotecaria regionale, tutela e valorizzazione delle biblioteche e del patrimonio archivistico”, l’AIB fruisce di un contributo che, pur in costante diminuzione a causa dei tagli (siamo infatti passati dai 9.000 € del 2009 ai 5000 € dell’anno corrente), coprendo l’80% delle spese rendicontate, ci consente di realizzare a costo zero per gli associati della regione, diverse attività formative. A queste va aggiunta la gestione della biblioteca della Sezione che ad oggi conta oltre 2.000 documenti – tutti inseriti nel catalogo on-line (l’OPAC è consultabile all’indirizzo: http://www.aib.it/aib/sezioni/fvg/opac.htm) – e che viene regolarmente aperta al pubblico per due ore alla settimana, tramite un contratto con una cooperativa locale che ne cura anche la catalogazione. La situazione attuale impone una serie di discussioni che si sono sviluppate all’interno del CER, circa la necessità di dover far pagare anche ai nostri associati una quota seppur minima per la partecipazione ai corsi al fine di coprire il restante 20% delle spese e, se possibile, prevedere anche un minimo di guadagno da investire ovviamente in altre attività. Con il corso sull’Information Literacy a cura di Laura Ballestra, il CER FVG ha sperimentato il modello a 4 fasi proposto dall’OF. Dopo le lezioni in presenza, svolte gli scorsi 1 e 2 ottobre, per il prossimo mese di dicembre è prevista la conclusione della fase in e-learning. Al termine del percorso sottoporremo all’OF le nostre osservazioni in merito all’attuazione dello stesso sia positive (grande soddisfazione dei partecipanti) che negative (in particolare per l’oneroso ruolo del facilitatore). Una specifica attenzione è stata riservata alla creazione e/o al rafforzamento di una rete di collaborazioni con altri soggetti (enti, istituzioni) presenti sul territorio, anche se non necessariamente legate al mondo delle biblioteche. In particolare il rapporto con l’ENAIP (Ente Nazionale Acli istruzione professionale) ci ha consentito, nell’anno in corso, di essere chiamati a svolgere la consulenza scientifica nell’organizzazione di 4 corsi (di cui due realizzati nella Provincia di Udine e due in quella di Trieste) sulla catalogazione descrittiva e semantica, che l’Ente aveva potuto organizzare grazie ai finanziamenti ottenuti dalla Regione FVG da parte del Fondo Sociale Europeo. Si è trattato di corsi della durata di 60 ore ciascuno, cui hanno partecipato oltre 60 bibliotecari o aspiranti bibliotecari e nei quali la docenza è stata per la maggior parte dei casi affidata ad associati AIB della nostra Regione. La concessione del patrocinio all’ERT (Ente regionale  teatrale) per alcune attività di formazione nell’ambito del progetto “Fare teatro a scuola secondo noi” rivolte ad insegnanti, bibliotecari e lettori volontari, ha consentito a molti associati di partecipare gratuitamente ai corsi da loro proposti, che hanno come filo conduttore la promozione della lettura e dell’attività di narrazione nella fascia d’età 0-12 anni, quella per intenderci di NPL, di NPM (si è conclusa ad esempio lo scorso 4 novembre la mostra e una serie di attività formative e direttamente rivolte ai bambini a cura di Arianna Sedioli). Diversi sono stati poi i patrocini concessi ad attività promosse ed organizzate dalle biblioteche del territorio, fra cui vogliamo qui ricordare quello accordato al “Convegno di medicina narrativa”, svoltosi lo scorso 12 ottobre, a cura della Biblioteca del CRO di Aviano e della Biblioteca Civica di Aviano, diventata una delle manifestazioni a livello regionale del BiblioPride. Sempre nell’ambito della prima giornata delle biblioteche ci piace segnalare la festa della biblioteca svoltasi presso la Biblioteca comunale di Majano e il flash mob organizzato presso la Scuola Elementare Statale “Claudio Suvich” di Trieste (informazioni e resoconti su tutte le attività segnalate sono reperibili nella pagina web della sezione). Fra i progetti di portata regionale che stiamo fortemente promuovendo è doveroso citare per primo l’ormai collaudatissimo NpL, che coinvolge oltre 150 biblioteche e che gode della importante collaborazione del Centro per la Salute del Bambino di Trieste, destinatario di un contributo da parte dell’Assessorato all’istruzione, università, ricerca, famiglia, associazionismo e cooperazione per mezzo del quale sono stati fino ad oggi realizzate diverse iniziative sul territorio regionale che vanno dalla formazione di bibliotecari e lettori volontari, alla donazione di un volume da parte dei pediatri di base in occasione bilancio di salute del primo anno di età, alla realizzazione delle bibliografie degli Irrinunciabili distribuite in occasione della settimana NpL. Proprio per quest’ultima attività NpL FVG ha ricevuto la menzione speciale in occasione del premio nazionale al Salone del Libro di Torino nell’anno 2011. Organizzato in modo capillare sul territorio, il progetto agisce in piena autonomia con ottimi risultati. Dallo scorso anno, sulla scia del successo di NpL, ritenendo indispensabile la promozione della lettura anche nella fascia successiva, ovvero quella dei 6-11 anni, in stretta sinergia con la cooperativa Damatrà, ideatrice del progetto, e grazie ad un cospicuo contributo erogatoci dall’Assessorato all’Istruzione, ha preso ufficialmente il via il progetto “Crescere Leggendo” che si avvale della collaborazione di biblioteche, scuole, professionisti, enti ed associazioni. Dopo aver affrontato lo scorso anno il tema “Sulle strade delle fiabe: Italo Calvino e i raccoglitori di storie”, per l’anno in corso si sono voluti omaggiare i 150 anni della casa editrice Salani: ad essa saranno dedicati tutti i percorsi che coinvolgeranno nelle 120 biblioteche della regione che hanno aderito al progetto; oltre 6000 bambini e le loro famiglie saranno impegnati in attività che si svolgeranno nell’ambito della scuola, ma anche del tempo libero. Di tutto quello che accadrà nell’ambito del progetto ed intorno ad esso vi daremo conto nelle nostre pagine web. Crescere Leggendo ci ha dato la possibilità di avviare una collaborazione con l’Ufficio scolastico regionale, con il quale speriamo di riuscire a realizzare un questionario per verificare lo stato delle biblioteche scolastiche della Regione. Sempre nell’ambito delle collaborazioni con le altre istituzioni del territorio, lo scorso 24 luglio siamo giunti alla firma del MAB FVG, che ricalca il protocollo firmato a livello nazionale il 12 giugno. La firma è stata solo l’atto conclusivo di una collaborazione ultradecennale fra l’AIB FVG e l’ANAI regionale, cui nell’ultimo anno ha aderito con entusiasmo anche ICOM Italia. La firma del MAB ha suscitato l’immediato interesse da parte dell’Università degli studi di Trieste con cui abbiamo firmato, lo scorso 17 ottobre un protocollo d’intesa per lo svolgimento di attività comuni legate in particolare alla formazione, alla fruizione, alla promozione, alla valorizzazione e alla promozione dei beni culturali del territorio. Il primo atto concreto di tale collaborazione sarà lo svolgimento, il prossimo 14 dicembre di un convegno promosso da MAB e Università di Trieste dal titolo “Il patrimonio culturale nella rete”. Il tema è stato scelto in quanto le tecnologie della Rete facilitano da un lato il dialogo tra i professionisti della cultura, dall’altro la disseminazione e lo sviluppo della conoscenza. Gli spunti di riflessione copriranno vari argomenti: le nuove tecnologie applicate alla conoscenza del patrimonio culturale in rete e la conseguente esigenza di ridefinire costantemente il ruolo e la professionalità degli operatori della cultura, le ricadute in ambito giuridico di questo nuovo modo di comunicare il sapere e alcune esperienze di condivisione in Rete già in atto nel nostro territorio regionale. Il programma del convegno è scaricabile all’indirizzo http://www.aib.it/attivita/2012/28836-patrimonio-culturale-rete/. fvg@fvg.aib.it [1] La Regione finanzia altresì lo sviluppo della biblioteca dell’Associazione Italiana Biblioteche – Sezione Friuli Venezia Giulia e lo svolgimento dei compiti istituzionali di tale associazione. ","
"
https://aibnotizie.aib.it/sezione-aib-puglia/,La sezione AIB Puglia,,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0," Lo staff Il gruppo trainante di AIB Puglia è oggi così composto: Waldemaro Morgese presidente, Luciano Carcereri vicepresidente, Lucia di Palo responsabile formazione, Maria Lucia Mongelli tesoriera, Filomena Tancredi segretaria, Loredana Gianfrate responsabile comunicazione, Daniela Raimondi (che ha sostituito Marianna Ciccolella, responsabile biblioteche scolastiche, eletta in prima istanza, causa problemi del tutto privati). Questo il CER, ove sono rappresentate tutte le generazioni e pressoché tutte le esperienze istituzionali, pubbliche e private. Cui bisogna aggiungere Anna Cantatore e Margherita Rubino responsabili di 2 dei 4 gruppi di lavoro istituiti dalla Sezione (degli altri due sono responsabili le già indicate Tancredi e di Palo), la ventina di componenti dei gruppi di lavoro, i 4-5 iscritti ad AIB Puglia attivi nei vari organismi nazionali a cominciare dal CEN (di cui fa parte Maria Abenante): in tutto, quindi, una trentina di iscritti su un totale di oltre 200 fra soci persona e collettivi. Il primo sforzo, quindi, è stato quello di ampliare il “gruppo dirigente-operativo”, ciò che abbiamo concretizzato soprattutto istituendo i cennati 4 gruppi di lavoro su temi sensibili, i cui componenti sono stati individuati attraverso una call aperta e trasparente e confermati nella prima assemblea dei soci del 2011 (23 settembre). Il CER dopo la prima riunione di insediamento (4 maggio 2011) ha molto lavorato, riunendosi altre 8 volte finora; le assemblee dei soci sono state due, varie le riunioni plenarie dei gruppi di lavoro, ciascuno dei quali ha stilato uno specifico programma di attività. Le opzioni programmatiche Nella prima assemblea del 23 settembre 2011 sono state anche approvate, segnando una novità rispetto al passato, “linee programmatiche 2011-2014” della Sezione AIB Puglia, focalizzate in una decina di punti molto ben precisati, che sono le guide-lines su cui la Sezione sta lavorando. Queste opzioni, oltre a valorizzare la professione in tutti i risvolti (non solo professionali, ma anche relativi alla difesa del posto di lavoro) e a dislocarsi “senza se e senza ma” per una integrazione spinta fra biblioteche-musei-archivi, evidenziano una attenzione speciale per gli aspetti welfaristici delle attività bibliotecarie, quindi per l’idea che la biblioteca è un servizio eminentemente sociale (pubblico o privato non interessa molto) che può e anzi deve accompagnare il cittadino dalla culla all’età anziana in tutte le forme gestionali e operative possibili, anche se molto innovative. A proposito dell’integrazione fra i presìdi bibliotecari, archivistici e museali, sono in corso riunioni congiunte per dare vita al MAB Puglia. Alcune iniziative La Puglia è una regione consistente (oltre 4 milioni di residenti) con una “rete” di biblioteche che l’ICCU ha censito a suo tempo in numero di circa 700. Proprio l’AIB Nazionale d’intesa con l’AIB Puglia, su incarico della Regione, sta procedendo in questi mesi ad un “ambizioso” e molto impegnativo lavoro di aggiornamento dell’anagrafe o meglio del profilo del sistema bibliotecario pugliese (che tende anche a rafforzare le potenzialità di “automonitoraggio gestionale” delle biblioteche), attraverso la somministrazione sul campo di un questionario molto articolato le cui risultanze sono informatizzate. Così come sta fornendo, sempre su incarico della Regione, ai Poli SBN finora (faticosamente) costituitisi in Puglia il supporto formativo e di aggiornamento professionale degli operatori: ciò a dimostrazione che il rapporto della Sezione con le istituzioni pubbliche è significativo, pur nella consapevolezza (peraltro praticata) che l’AIB deve restare assolutamente autonoma dai poteri pubblici ed anzi esercitare il “diritto di critica”, ove e se necessario (cosa chiarita anche nell’incontro ufficiale del 6 settembre 2011 con la valida assessora alle biblioteche della Regione Puglia Angela Barbanente). Questo “diritto di critica” lo abbiamo infatti esercitato (e per verità senza risparmio!) di fronte alle esternazioni poco virtuose del sindaco di Bari sulle biblioteche e in particolare su quelle di quartiere: anzi, da questo “scontro” a dir poco frontale la Sezione ha cercato di trarre anche il beneficio costruttivo di proporre formalmente alla Giunta Barese, in una apposita riunione (1 marzo 2012), vere e proprie “linee-guida per lo sviluppo del sistema bibliodocumentale a Bari” e di dialogare con la città (iniziativa pubblica del 6 marzo 2012 nella Liberia Laterza): se sono rose fioriranno, ma il contesto è molto duro oggi per le biblioteche e non vi sono maggioranze politiche che si distinguano granché. Un “fiore all’occhiello” di AIB Puglia è senza dubbio l’intervento welfaristico per i “giovani nati”: infatti la Puglia ha avuto menzione speciale per il progetto “Nati per Leggere” al Salone Internazionale del Libro di Torino del 2011 e il 30 maggio 2011 ciò è stato “celebrato” a Bari in una conferenza stampa con il presidente della Regione Puglia, la nostra referente regionale Milena Tancredi, il “past-presidente” AIB Puglia Franco Mercurio, i bibliotecari e i pediatri, l’autore Gek Tessaro. Svolgiamo anche una consistente formazione per i bibliotecari (fra corsi fatti e da realizzare nel 2012 ne contiamo 8) e siamo riusciti anche a recare solidarietà alle biblioteche colpite dal terremoto in Emilia-Romagna (con i progetti “La Puglia legge in Emilia” e “Bibliotenda a Cavezzo”). Abbiamo dato vita ad un sito web intitolato “Vetrina delle biblioteche pugliesi”, un luogo virtuale di incontro fra i bibliotecari sulle varie attività da essi svolte. Per la prima volta abbiamo voluto “celebrare” la giornata mondiale UNESCO del libro e del diritto d’autore, mettendo su insieme all’Università di Bari e all’Associazione degli Editori Pugliesi (APE) un convegno regionale articolato in 5 sessioni con oltre 20 relatori chiamati da tutta Italia, molto partecipato (“Biblìon” – 23 e 24 aprile 2012). Non abbiamo mancato di sostenere l’appello nazionale “La notte delle biblioteche”: la Sezione ha sviluppato un impegno molto intenso riuscendo a promuovere 3 assemblee aperte a Foggia, Bari e Brindisi, alcune delle quali hanno visto la partecipazione convinta di illustri personalità della cultura. AIB Puglia ha fatto anche molto altro: ad esempio si è subito schierata in modo attivo a fianco dei giovani bibliotecari esternalizzati della Biblioteca privata “Felice Chirò” di San Severo, a minaccia di chiusura, un esempio unico in Puglia di struttura bibliotecaria promossa da una Fondazione bancaria. Così come si è schierata attivamente a tutela della biblioteca ben funzionante del Quartiere “Carrassi” di Bari, che il sindaco in carica non mostra alcuna volontà di voler salvaguardare in altra sede diversa da quella che ha dovuto abbandonare. La stessa difesa ha svolto anche nei confronti di singoli operatori in lotta per il rispetto della loro professionalità, sostenendo inoltre il diritto dei bibliotecari della Biblioteca Nazionale di Bari di poter svolgere critiche costruttive alla loro istituzione. AIB Puglia non si è sottratta addirittura, perché invitata sia pure non formalmente, a dare un contributo per porre nel modo giusto le problematiche delle biblioteche in alcune iniziative meritevoli assunte da partiti politici e gruppi consiliari: ad esempio allorchè essi hanno intrapreso un percorso di approfondimento (in atto) per dotare la Puglia di una legge regionale sulla promozione della lettura e del libro. Anche per la situazione difficilissima in cui sono venuti a trovarsi i bibliotecari scolastici AIB Puglia ha favorito la compilazione e sottoscrizione di un appello pubblico al Governo, in sintonia con l’iniziativa dell’AIB Nazionale. I mass-media ci hanno in qualche modo dato credito: il numero di articoli sulle testate pugliesi di contenuto bibliotecario è cresciuto molto e addirittura, dopo l’azione verso la Giunta Comunale Barese, il principale quotidiano pugliese (“La Gazzetta del Mezzogiorno”) ha dedicato alla situazione delle biblioteche una inchiesta di ben 13 puntate! morgese@aib.it ","
"
https://aibnotizie.aib.it/sezione-aib-sicilia/,La Sezione AIB Sicilia,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," La Sezione Sicilia, nel triennio 2011-2014, è presieduta da Provvidenza Maria Mogavero. Componenti del CER sono Vincenzo Fugaldi (vicepresidente), Carmen Puglisi, Elena Scrima (subentrate a Renato Meli e Rosa Silvana Calì, dimissionari), Domenico Ciccarello, Vito Ippolito, Maurizio Randazzo. Svolge le funzioni di segretario-tesoriere Rosa Angela Anzalone (subentrata a Patrizia Di Giovanni, che a sua volta aveva sostituito Vincenzo Rinaldi: entrambi dimissionari). Marianna Esposito è rappresentante dell’OLAVeP per la Sezione (subentrando a Elena Scrima). Advocacy Grazie alla straordinaria (e instancabile) partecipazione di Antonella Agnoli, nella prima metà del 2012, ripercorrendo le pagine del suo ultimo libro “Caro sindaco, parliamo di biblioteche”, abbiamo macinato centinaia di chilometri incontrando bibliotecari, amministratori e cittadini per discutere della biblioteca pubblica, di come sia necessario ripensarne le funzioni sociali e culturali, della natura e della qualità degli investimenti necessari a garantirne non solo una stanca sopravvivenza, ma un futuro di presenza incisiva e di successo nella vita delle comunità locali. La Sezione ha contribuito a organizzare alcuni appuntamenti già nel mese di gennaio a Palermo, Agrigento, Paceco ed Erice (TP), e ancora ha approfittato dell’affettuosa e generosa disponibilità di Antonella Agnoli per ripetere, in concomitanza con la campagna iscrizioni 2012, simili incontri/dibattiti in numerosi centri di diverse province siciliane: insieme ai temi di Caro sindaco, lo slogan “Dateci forza, vi daremo voce” ha attraversato Castelbuono, Messina, Enna, Ragusa, Catania tra il 26 e il 28 marzo 2012. Il messaggio ai nostri associati, ma anche a chi ancora non lo è, non potrebbe essere più chiaro: il cambiamento è possibile, bisogna solo crederci e lavorare seriamente e con costanza per costruirlo un pezzo alla volta. A riprova del vivissimo interesse che nella nostra regione suscita quella che potremmo definire l’“agenda Agnoli” (e ci riferiamo, evidentemente, anche alle molte questioni dibattute in “Le piazze del sapere”), segnaliamo che Antonella, anche al di fuori della nostra programmazione, è stata altre volte invitata a tornare in Sicilia nello stesso arco di tempo: dal movimento “I Cantieri che vogliamo” di Palermo per un dibattito su “Cultura bene comune”, nell’ambito della possibile riqualificazione dei Cantieri culturali della Zisa (6 gennaio); dalla Fondazione Unipolis per un incontro, anch’esso di particolare rilevanza, tenuto alla Biblioteca dei Bambini e dei Ragazzi “Le Balate”, nel quartiere palermitano dell’Albergheria/Ballarò, sul tema “La biblioteca necessaria” (20 gennaio); e ancora, alla tavola rotonda “Le biblioteche. Spazi urbani da ripensare” (1 giugno) realizzata all’interno del Complesso monumentale dello Steri in occasione della manifestazione letteraria “Una marina di libri”, quest’anno alla sua terza edizione. Imperdibile occasione di advocacy è stato, infine, l’“eventoombrello” del Bibliopride. Il 13 ottobre che la Sezione ha realizzato a Palermo, alla Biblioteca delle Balate, l’incontro/dibattito “Cittadini, intellettuali, bibliotecari: un’alleanza per le biblioteche come strumento di riscatto sociale”, alla presenza Gian Mauro Costa e Santo Piazzese, con letture ad alta voce. Abbiamo inoltre patrocinato diverse iniziative locali, tra cui una Maratona di lettura della Biblioteca comunale di Palma di Montechiaro (11 ottobre), e l’iniziativa di bookcrossing “Liberi di condividere un libro… è la vita!” (12 ottobre). Nell’ambito di quest’ultima manifestazione, particolarmente suggestiva, l’Officina di studi medievali di Palermo, ispirandosi all’etimologia di liber che può valere sia per la corteccia interna dell’albero da cui si producono i fogli, sia per il concetto di libertas, ha invitato sotto l’Albero Falcone il narratore Salvo Piparo, del Teatro delle Marionette, a recitare un suo cunto sui magistrati Falcone e Borsellino, e l’attrice Gabriella Beninati a leggere dei brani dal volume “Raccolta di poesie contro la mafia” (antologia dedicata a don Pino Puglisi, recentemente beatificato). Inoltre, in linea con quanto avvenuto in altre regioni, la nostra Sezione ha approfondito i contatti con i referenti regionali delle principali associazioni rappresentative dei musei e degli archivi (ANAI – associazione nazionale archivistica italiana e ICOM – Comitato nazionale italiano dell’International Council of Museums), per attuare le forme di collaborazione indicate nel protocollo d’intesa nazionale, integralmente approvato e formalizzato il 28 gennaio 2012 con la costituzione di MAB Sicilia. Infine, siamo impegnati in una dialettica con l’amministrazione regionale a proposito della recente definizione dei profili professionali del personale del settore dei beni culturali. Da parte nostra, siamo fiduciosi che le numerose sollecitazioni offerte nel corso del nostro mandato agli amministratori, ai professionisti, alla società civile siciliana su questi argomenti, non resteranno sempre lettera morta, neppure in questo tempo di crisi economica e politica. Formazione Poco dopo il suo insediamento, il CER ha effettuato un sondaggio tramite questionario sui bisogni formativi degli associati (ma anche del personale delle biblioteche dell’isola non associato). Il questionario ha raggiunto i bibliotecari universitari e, attraverso le Soprintendenze regionali, le biblioteche pubbliche dell’isola. La programmazione dei momenti formativi e la loro realizzazione si è quindi basata sui risultati dell’indagine conoscitiva indirizzata ai bibliotecari siciliani. Una prima attività formativa è stata realizzata sul progetto Nati per Leggere su incarico del Sistema bibliotecario di Siracusa nel novembre 2011, comprensiva anche del modulo sulla lettura ad alta voce. Il corso proposto ha riscosso un grande interesse, tanto che ne è stato chiesto un seguito. L’attività formativa si è intensificata parecchio nel corso del 2012: a maggio un corso breve su “La Storia e le storie dei libri: proposte per la didattica dei libri antichi”, tenuto da Adriana Paolini, a ottobre “La lettura oggi: competenze professionali e ruolo delle biblioteche”, tenuto da Patrizia Lùperi in due giornate e ripetuto in due sedi (Catania e Palermo), a novembre “Introduzione alla biblioteca digitale”, svolto da Annamaria Tammaro e anch’esso articolato in due giorni per due sedi (Messina e Palermo). Tra la fine del 2012 e l’inizio del 2013, il CER, venendo incontro a numerose richieste di corsi di livello introduttivo, soprattutto per le esigenze di biblioteche comunali in cui spesso, per svariati motivi che tutti conosciamo, si ritrova a lavorare personale senza alcuna formazione professionale, ha organizzato ad Agrigento e a Palermo il corso “Principi basilari di catalogazione” (curato da Vincenzo Fugaldi, Enza Zacco, Carmen Puglisi, Maurizio Randazzo, Domenico Ciccarello). Nel 2013 si sono già tenuti altri tre corsi: a gennaio “Le biblioteche di fronte alla crisi e allo sviluppo delle nuove tecnologie” di Antonella Agnoli, sia a Catania che a Palermo, ad aprile “I servizi per ragazzi in biblioteca” di Patrizia Lucchini e a maggio “Il posto delle storie. Che cosa, come e perché leggere ad alta voce” di Silvana Alberti, a Palermo. I docenti invitati, in massima parte (incluso Enza Zacco della Biblioteca centrale della Regione Siciliana, amica della Sezione da lungo tempo, e ovviamente i membri del CER), hanno concordato di non percepire alcun compenso per la prestazione didattica, a beneficio del fragile bilancio della Sezione. Per questo, oltre che per la professionalità dimostrata, li ringraziamo sentitamente. Incontri professionali Le assemblee regionali e la Giornata delle biblioteche siciliane (appuntamento annuale ormai tradizionale) offrono sempre occasioni di incontro professionale con utili stimoli sia agli associati che a quanti ci seguono dall’esterno. Nel luglio 2011, a Palermo, il Presidente nazionale Stefano Parise ha discusso con noi il tema “Le biblioteche italiane di fronte alle sfide del futuro”. L’ottobre successivo abbiamo invitato ad Agrigento Caterina Ramonda alla presentazione del suo libro “La biblioteca per ragazzi raccontata agli adulti. Un viaggio in un mondo che non finirà di sorprenderti”. Caterina Ramonda è ritornata a Palermo lo scorso 9 maggio, per la presentazione del suo nuovo libro “La biblioteca per ragazzi” curata da Lucia Galluzzo. Dei numerosi incontri con le profonde e affettuose provocazioni di Antonella Agnoli si è già detto. Nel maggio 2012 a Catania è stato presentato l’ultimo libro di Nerio Agostini “Le 100 parole del bibliotecario di ente locale”. Lo scorso ottobre, infine, Margherita Caramatti (MLOL) e Gianni Stefanini (CSBNO) hanno discusso su “L’innovazione nelle biblioteche siciliane. Una proposta di cooperazione”. Dall’incontro è scaturita la stipula di una convenzione tra l’AIB Sicilia, il CSBNO (Rho, MI), Keyover (Tremestieri Etneo, CT), Horizons unlimited (Bologna), Xsystems (Cagliari), che prevede un trial gratuito per almeno un anno, a tutte le biblioteche siciliane che ne faranno richiesta, del sw Cafèlib, della piattaforma digitale CosedaFare, dei servizi di Media Library On Line (MLOL), e del sw di monitoraggio delle reti Simonlib. Il progetto è stato lanciato a Palermo, alla Biblioteca centrale della Regione Siciliana, il 30 aprile scorso in apposito incontro, introdotto dal Direttore Francesco Vergara Caffarelli, “Biblioteche pubbliche e cooperazione: una proposta per la Sicilia”. Tutti i prodotti e servizi oggetto della convenzione saranno presentati in appositi appuntamenti professionali dal titolo “Il futuro delle biblioteche pubbliche”, che la Sezione organizzerà entro il 2013 in tutte le province siciliane. L’impegno del CER Sicilia in questo senso è pienamente coerente con le sfide richiamate dal Presidente Parise nell’assemblea regionale del luglio 2011, e con gli esiti scientifici del convegno internazionale “Con un click in biblioteca: eBook ed altri media digitali nelle biblioteche. Una rassegna internazionale”, organizzato a Palermo dal Goethe-Institut in collaborazione con la nostra Sezione, nell’ambito della IX Giornata delle Biblioteche Siciliane. Gli interventi si possono scaricare all’indirizzo http://www.goethe.de/ins/it/lp/kul/mag/bib/it10196793.htm Legge regionale Non ha conosciuto soste in questi mesi lo sforzo dell’AIB in Sicilia per una battaglia politica che continuiamo a considerare cruciale, quella cioè per la presentazione e l’approvazione di un disegno di legge regionale sulle biblioteche. Il cambio ai vertici dell’amministrazione regionale ha ridato fiducia alla Sezione per la riproposizione, con opportuni adattamenti e leggere modifiche, di una proposta legislativa alla cui elaborazione aveva contribuito in prima istanza il nostro presidente nazionale Parise. Quel testo, oggetto di un dibattito interno alla comunità bibliotecaria siciliana che ha incontrato posizioni non unanimi, tanto che la Biblioteca centrale della Regione siciliana aveva a un certo punto insistito nel volere presentare un proprio disegno di legge, alternativo a quello dell’Associazione, è stato nuovamente esaminato dal CER, con il generoso e sempre prezioso aiuto di Nerio Agostini, e la proposta di legge aggiornata è stata confrontata in un tavolo paritetico con il direttore della BCRS e alcuni dirigenti e funzionari della stessa biblioteca, allo scopo di pervenire a un disegno di legge comune. Fervono nel frattempo i contatti con il Presidente dell’Assemblea regionale siciliana (ARS), on. Giovanni Ardizzone, e con alcuni gruppi parlamentari, perché agevolino la discussione della proposta legislativa nella competente Commissione e poi nell’Assemblea. Il Presidente Mogavero, inoltre, ha scritto una lettera al Governatore regionale, on. Rosario Crocetta, per sollecitare anche a lui direttamente un intervento a sostegno dell’iter legislativo, facendo leva, tra l’altro, sulle pesanti situazioni in cui gravano le Biblioteche riunite Ursino e Recupero di Catania, e quella della Società di Storia Patria di Palermo, che certo non fanno onore alla nostra regione nelle pagine di cronaca e nei notiziari televisivi. NpL in sicilia Attualmente poche sono le realtà in Sicilia in cui sono presenti biblioteche per ragazzi o sezioni di biblioteche destinate ai ragazzi e in queste stesse poco diffuso è il progetto Nati per Leggere. Vi sono stati finora dei casi sporadici distribuiti sul territorio, dovuti solo all’interesse personale di chi vi opera ma non ad un comune sentire. Ecco che allora l’AIB Sicilia ha posto fra i suoi principali obiettivi la diffusione capillare del progetto Nati per Leggere su tutto il territorio regionale. Per raggiungere questo scopo abbiamo promosso, grazie anche alla proficua collaborazione con alcuni pediatri dell’ACP, la nascita di un Coordinamento regionale NPL in cui convergono le diverse figure che operano nel progetto: i pediatri, i bibliotecari, gli educatori, i lettori volontari. Le strategie che stiamo utilizzando per diffondere il progetto sono: innanzitutto la sensibilizzazione dei genitori e degli operatori che si prendono cura della prima infanzia, attraverso incontri di presentazione del progetto, quindi la formazione dei lettori volontari mediante dei corsi di lettura ad alta voce. Abbiamo potuto sperimentare che ovunque il progetto sia stato presentato ha riscosso enorme interesse e sono stati chiesti anche momenti di formazione per i lettori, con lo scopo di dar vita a progetti locali per i quali abbiamo assicurato il nostro supporto e i nostri consigli. Un grosso risultato si è ottenuto nel Distretto sociosanitario n.1 di Agrigento, in cui è stato finanziato con la legge 328/2000 un progetto NpL, la cui realizzazione è stata affidata all’AIB la quale dovrà provvedere, negli undici comuni che ne fanno parte, alla creazione dei punti di lettura, alla formazione dei lettori volontari, alla realizzazione di letture animate, all’acquisto libri per le biblioteche e i punti di lettura e al dono libri per i bambini. Per questa provincia siciliana sarà sicuramente una grossa conquista. Noi ci auguriamo che tale opportunità non resti prerogativa dei bambini di questo o quel distretto, di questo o quel comune, ma possa essere estesa a tutti i bambini della nostra regione, come normali servizi rivolti all’infanzia, perché tutti possano trarne i benefici che NpL produce. Vita della sezione La Sezione perde quest’anno un socio d’oro. Lo scorso 22 febbraio, a 83 anni si è spenta Concetta Mineo, bibliotecaria per quarant’anni (1957-1996) all’Università di Palermo, dove ha lavorato all’Istituto di Filologia greca e alla Biblioteca centrale della Facoltà di Lettere e Filosofia, per poi passare, nel 1974, alla Direzione della Biblioteca centrale della Facoltà di Giurisprudenza. Costante e battagliero il suo impegno in seno all’AIB. Iscritta a partire dal 1974, è stata coordinatrice di un gruppo di studio sulla Formazione professionale nel 1980, coordinatrice della Delegazione provinciale di Palermo dal 1984 al 1994, più volte componente del CER, e vicepresidente della Sezione Sicilia dal 1991 al 1993 (durante la presidenza di Franco La Rocca) e di nuovo dal 1997 al 2000 (durante la presidenza di Laura Cappugi); nel 1994 era presidente del Collegio dei probiviri. Tutti quelli che l’hanno conosciuta la ricordano per la sua passione e la sua spinta etica e civile. Concetta Mineo dichiarava di ispirarsi al magistero di bibliotecarie come Angela Daneu Lattanzi ed Emma Alaimo, con le quali aveva familiarizzato proprio grazie all’AIB, ed ha sostenuto Franco La Rocca (del quale ricorre, il prossimo 17 maggio, il ventennale della scomparsa) nelle importanti battaglie condotte all’inizio degli anni Novanta per il riconoscimento del servizio bibliotecario di ente locale non solo negli Statuti comunali, ma a tutti i livelli, in particolare con il tentativo di far passare un disegno di legge regionale sulle biblioteche di iniziativa popolare, promosso dalla Sezione Sicilia dell’AIB, il cui primo firmatario è stato Gesualdo Bufalino. Concetta Mineo è stata ricordata in appendice all’Assemblea regionale dello scorso 9 maggio, in un breve e commosso incontro alla presenza dei familiari, i quali hanno ricordato l’ultimo progetto a cui stava lavorando: un giardino di libri e di storie, un impegno di promozione alla lettura per la città di Palermo. ","
"
https://aibnotizie.aib.it/sezione-aib-veneto/,La sezione AIB Veneto,,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," Buon compleanno! Lo scorso anno la nostra sezione ha raggiunto un traguardo importante: i 40 anni di “vita” della Sezione AIB Veneto. La Sezione nasce nel 1972, visto che in precedenza in Veneto erano presenti due sezioni, una Sezione del Vento occidentale, Trentino Alto Adige e una Sezione del Veneto orientale, Friuli Venezia Giulia. Per una storia più articolata della Sezione si rimanda al sito AIB. Per festeggiare questo importante traguardo con gli associati e con chi ha reso possibile tutte le attività svolte in questi anni, abbiamo deciso di organizzare una festa e il luogo prescelto non poteva che essere la sede storica della sezione, la Fondazione Querini Stampalia; con grande gioia, era presente anche la direttrice della Fondazione, Marigusta Lazzari, sempre disponibile a concedere gli spazi della Fonazione, che si è detta felice della collaborazione con l’Associazione soprattutto quando si creano momenti di approfondimento e crescita comuni. Barbara Poli, che oltre ad occuparsi della tesoreria gestisce l’archivio della sezione, ci ha fatto entrare nel vivo delle attività della sezione portando alcuni curiosi e talvolta commoventi pezzi dall’archivio: il quaderno dove è segnata con precisione e dettaglio la contabilità dagli anni ‘60 fino agli anni ‘80; alcune lettere dei presidenti degli anni ‘80 e ‘90 dove si racconta del sostegno ad alcune realtà bibliotecarie in situazioni difficili dovute alla guerra a Sarajevo o al terremoto in Umbria; progetti particolari dedicati a parti della società talvolta dimenticati come l’apertura della biblioteca nel carcere Due Palazzi di Padova nel 2005. Un segno di come la sezione sia sempre stata attiva su molti fronti e aperta alle necessità della società in genere. E adesso? L’attuale CER della Sezione Veneto si è insediato a maggio 2011 ed è composto da Lucia Sardo, presidente, Roberto Tommasi, vicepresidente, Elisa Rubino, segretaria, Donata Caselli, responsabile sito web, Alberto Raise, referente NPL. Fa parte del gruppo anche Barbara Poli, nella veste di tesoriera e, grazie ai suoi precedenti incarichi all’interno del CER, preziosa consulente. Durante il passaggio di consegne con il CER precedente è stata fondamentale la collaborazione con Emanuela Casson sia per gli aspetti della segreteria che per la gestione del sito web. I componenti del CER rappresentano diverse realtà bibliotecarie (pubbliche di medie e grandi dimensioni, universitarie, di fondazione e scolastiche) e cinque province su sette. Purtroppo, a causa dell’esiguo numero di candidature, prima delle elezioni è stato necessario optare per un Comitato ridotto confronto al precedente e costituito solo da cinque membri. Per inquadrare il nostro lavoro all’interno del panorama regionale possiamo dire, grazie anche al prezioso lavoro promosso dalla Direzione Cultura della Regione del Veneto e in particolare grazie al Progetto di misurazione e valutazione (PMV) che le biblioteche in Veneto sono oltre 800, con una larga preponderanza di biblioteche di pubblica lettura, seguite poi dalle biblioteche universitarie, ecclesiastiche, private e della pubblica amministrazione. Dai dati a disposizione, nel 2010 le biblioteche del Veneto censite dalla Regione hanno avuto più di 5 milioni di utenti, e il dato va considerato tenendo conto del fatto che circa un terzo delle biblioteche non ha risposto alla domanda presente nel questionario Ad inizio mandato ci siamo interrogati su quale direzione dare al nostro lavoro, sia da un punto di vista associativo che politico-istituzionale. La formazione e l’aggiornamento professionale sono stati fin da subito aspetti sui quali ci siamo concentrati in modo particolare. Per capire meglio come articolare l’offerta formativa, all’inizio del mandato abbiamo inviato a tutti gli associati del Veneto un breve questionario informativo: i risultati hanno evidenziato un grande interesse per le nuove tecnologie che si stanno facendo sempre più spazio in ambito bibliotecario, dagli e-book all’open accesso, anche l’attenzione per il diritto d’autore continua ad essere molto alta. Partendo da questi spunti, abbiamo cercato di proporre attività di qualità ed interesse, cercando di coniugare la sostenibilità economica delle attività con prezzi accessibili per i soci. L’offerta formativa fino ad ora è stata molto varia, dal reference alla catalogazione dei dischi in vinile, dalla comunicazione efficace in biblioteca all’information literacy. Un altro aspetto che riteniamo fondamentale è stata la relazione con altri enti presenti nel territorio. Innanzi tutto abbiamo continuato i buoni rapporti instaurati dai Cer precedenti con la Regione Veneto, che ci ha affidato l’organizzazione di alcuni corsi inseriti nel piano regionale di formazione per bibliotecari. In questo modo abbiamo da un lato potuto allargare la nostra offerta formativa e dall’altro far fruttare le nostre conoscenze e competenze. Le attività organizzate in questo contesto sono state la catalogazione delle fotografie, la gestione e promozione della narrativa in biblioteca, la valutazione delle collezioni bibliografiche. Il dialogo con la Regione continua anche su altri temi, come la stesura della nuova legge regionale sui beni culturali. Già il CER precedente si era reso disponibile a far parte del gruppo di lavoro chiamato dalla Regione per l’esame della normativa regionale nel settore cultura, inoltre la primavera scorsa la presidente Lucia Sardo ha partecipato all’audizione pubblica della VI commissione consiliare cultura organizzata presso la Fondazione Querini Stampalia proprio per raccogliere il parere degli addetti ai lavori e all’audizione della VI commissione consiliare organizzata presso il Consiglio Regionale per valutare due bozze di legge. L’incontro è stato un’occasione utile per sottolineare alcune delle questioni che più ci stanno a cuore quali l’impiego di personale competente e formato all’interno delle biblioteche e la necessità di dotare di adeguati finanziamenti le realtà bibliotecarie presenti nel territorio, al fine di garantire livelli qualitativi minimi nell’erogazione del servizio. Il tema del lavoro in biblioteca è un altro dei punti inseriti nel nostro documento programmatico di inizio mandato, a questo abbiamo dedicato in particolare l’assemblea regionale di aprile che si è svolta presso la Biblioteca Civica di Verona e alla quale abbiamo abbinato un momento di discussione pubblica dal titolo “Il volontario in biblioteca: un’opportunità da gestire?”. Il nostro obiettivo era quello di riflettere sul delicato tema del volontariato partendo da esperienze vissute di gestione, lavoro, organizzazione di gruppi di volontari. Le risposte alla nostra call hanno portato in evidenza i molteplici aspetti e punti di vista attorno a questa delicata questione. C’è stato l’intervento della collega assunta da una cooperative che ha fatto nascere e crescere gruppi di volontari grazie ai quali è ora possibile fornire servizi aggiuntivi agli utenti (dalla pagina di Facebook alle letture animate); oppure della collega che è costretta a lavorare come volontaria perché il ruolo del bibliotecario scolastico non è riconosciuto nonostante gli evidenti risultati ottenuti dalla formazione della biblioteca e della rete di biblioteche scolastiche del territorio; fino all’amministratore di ente locale che ci ha parlato di come, pur di non eliminare del tutto alcuni servizi al cittadino considerati essenziali, si è ritrovato costretto a far ricorso a gruppi di volontari per potenziare l’esiguo numero di dipendenti. La giornata è stata introdotta da Antonella Agnoli, che ci ha portato un ulteriore punto di vista e ci ha aiutato a riflettere sulle esperienze presentate. Nel corso del 2012 anche la nostra sezione ha dato vita a MAB Veneto, il coordinamento delle associazioni dei bibliotecari, archivisti (ANAI) e operatori museali (ICOM) sull’esempio del coordinamento nato a livello nazionale. Il primo argomento che MAB Veneto ha scelto di approfondire riguarda la salvaguardia del patrimonio culturale. Abbiamo iniziato ad affrontare questo tema con una giornata di studio, dal titolo “Il patrimonio culturale digitale: creazione e conservazione” (dicembre 2012); la giornata, che giornata ha visto la partecipazione di un numeroso pubblico e di relatori di grande valore, è stata un interessante momento di incontro e dibattito tra i professionisti rappresentati dalle tre associazioni dedicata alla conservazione del patrimonio digitale, materia trasversale a musei, archivi e biblioteche. La tappa successiva del progetto sarà la proposta di avvio di una collaborazione con la Regione Veneto e la Protezione civile che porti alla creazione di un gruppo di professionisti preparati ed organizzati che siano in grado intervenire con tempestività in caso di calamità naturale ed ogni qualvolta il nostro patrimonio culturale risulta in pericolo. A dicembre 2012 è stata organizzata una giornata di studi sul tema, Un progetto ormai “storico” per la nostra sezione è NPL. Grazie a un forte impegno da parte di bibliotecari, pediatri, educatori e amministratori, NPL nel 2011 può contare oltre 5mila famiglie (con quasi 26mila bambini) coinvolte in iniziative di promozione della lettura variamente organizzate. Tali dati (insieme a molti altri) emergono da uno studio svolto dalla Sezione Veneto dell’AIB per conto della Regione del Veneto, sull’impatto del Progetto NPL nella nostra regione. Lo studio completo è disponibile nella pagina dedicata a NPL del sito web dell’AIB – Sezione Veneto. In stretta connessione con il coordinamento nazionale, il Progetto NPL in Veneto si sta costantemente sviluppando e con l’indagine citata è stato fissato un affidabile punto di partenza per continuare una sistematica rilevazione di NPL in Veneto. In sintesi, speriamo che il lavoro svolto in questi anni abbia soddisfatto i nostri associati e abbia favorito la crescita professionale e la conoscenza dell’importante patrimonio documentale della nostra Regione. Ci aspettano importanti sfide e impegni, con la certezza che l’Associazione sarà in grado di affrontarle nel migliore dei modi e con grande professionalità. veneto@ven.aib.it ","
"
https://aibnotizie.aib.it/corradini-literacy-reading-ifla2016/,La Sezione Literacy and Reading all’IFLA 2016,,AIB Notizie,,21 Settembre 2016,,HTML,https://aibnotizie.aib.it/,,,,CC BY-SA 4.0," La Sezione IFLA Literacy and Reading ha organizzato, durante il Congresso IFLA di Columbus, una sessione in collaborazione con la Sezione Children and Young Adults e con le Sezioni IFLA Public Libraries e School Libraries and Resources Centres intitolata: “Literacy matters: strategies, awards and campaigns for supporting development through literacy and reading”, che ha avuto luogo il 17 agosto 2016 (Sessione 165) e nella quale si sono susseguiti quattro interventi. Ulla Pötsönen (Joensuu Regional Library/Finnish Library Association) nel suo contributo intitolato “The value of the crowd: individual initiatives in social media as a starting point of organizational reading promotions: examples for children and young adults” ha fatto il punto su come le biblioteche e il loro staff possano migliorare i servizi utilizzando metodi e principi di sviluppo “agili”, incentrati sull’esperienza e la conoscenza degli utenti e dei non (ancora) utenti. Utilizzare il principio di “agilità” nella valutazione, nella gestione e nello sviluppo della biblioteca significa agire in modo proattivo e reattivo alle sollecitazioni del mondo esterno, adattandosi e rispondendo ai cambiamenti necessari per migliorare i servizi della biblioteca. La relatrice ha illustrato molto chiaramente come una singola iniziativa individuale può essere l’inizio di una campagna nazionale, facendo riferimento alla diffusione dell’hashtag #Pojatkinlukee (#Boysreadtoo), che da un singolo blog si è diffuso in moltissime biblioteche, librerie, scuole e organizzazioni finlandesi. Linda Willander, bibliotecaria della Malmö City Library, ha parlato delle buone pratiche svedesi per quanto riguarda l’alfabetizzazione e la lettura (“Literacy and Reading: Best Practices in Malmö, Sweden“). Malmö, la terza città più grande della Svezia con i suoi 300.000 abitanti, è una città multiculturale dove più del 30% della popolazione è straniera. E’ inoltre una città giovane: l’età media è di poco superiore ai 38 anni. La biblioteca pubblica di Malmö si è distinta per iniziative di promozione dell’alfabetizzazione e della lettura a favore di destinatari diversi. Sono state organizzate merende a tema, nelle quali si è discusso dei sottogeneri della letteratura fantasy; sono stati posizionati scaffali di libri in una stazione di polizia; è stato preso in affitto un negozio vuoto in un centro commerciale per creare un luogo insolito nel quale parlare di letteratura e creatività. Il successo di queste iniziative, secondo la relatrice, dipende da cinque fattori principali: una definizione chiara dei destinatari dell’azione; un buon budget di progetto; obiettivi e metodi di lavoro coerenti; continuità e tenacia nel trovare strade nuove per raggiungere le persone che non sono ancora utenti della biblioteca. Ma i risultati migliori, però, arrivano se si sa collaborare con i partner di progetto. Adriaan Langendonk, della Stichting Lezan (Dutch Reading Foundation), Amsterdam e Ingrid Bon, Consultant libraries for children/young adults and reading promotion, Arnhem, hanno illustrato le iniziative che favoriscono lo sviluppo culturale individuale grazie ad azioni strategiche basate sull’alfabetizzazione e sulla capacità di lettura (“Literacy Matters: Strategies and best practice initiatives for supporting development through literacy and reading in the Netherlands“), come definiti nella nuova legge olandese sulle biblioteche. Lesley S. J. Farmer, bibliotecaria al College of Education, California State University, Long Beach, California e John Y. Cole del Library of Congress Center for the Book, Washington DC nel loro intervento “The Library of Congress Literacy Awards, 2013-2017: Finalists and Best Practices” hanno sottolineato il merito dei premi letterari della Library of Congress nel mettere in risalto gli autori migliori di ogni Paese e cultura. La sessione ha inoltre organizzato un incontro di presentazione delle proprie attività e la bozza del suo manifesto: un documento che ci parlerà dell’importanza dell’alfabetizzazione a tutti i livelli e che verrà approvato definitivamente fra qualche mese.  Elena Corradini – Membro dello Standing Committe della Literacy and Reading Section dell’IFLA – ecorradini67(at)gmail.com ","
 IFLA "
https://aibnotizie.aib.it/lazio-stories/,Lazio stories,,AIB Notizie,,27 Ottobre 2021,,HTML,https://aibnotizie.aib.it/,,,,CC BY-SA 4.0," Lo sviluppo sostenibile nel racconto delle biblioteche In occasione della settimana Bibliopride 2021, dedicata quest’anno ai temi della sostenibilità, AIB Lazio ha proposto alle biblioteche laziali di partecipare all’iniziativa promossa da IFLA: IFLA SGD Stories. L’IFLA ha chiesto alle biblioteche di tutto il mondo di raccontare i progetti grazie ai quali hanno contribuito attivamente a promuovere uno o più obiettivi legati all’Agenda 2030. Queste storie sono consultabili attraverso una mappa interattiva, la Library map of the world, pubblicata sul sito dell’IFLA, dove tuttavia risulta ancora assente la testimonianza dell’Italia. Con l’obiettivo di colmare quest’assenza, AIB Lazio ha raccolto le testimonianze delle biblioteche laziali e il 1 ottobre ha organizzato, in modalità telematica, l’incontro intitolato Lazio stories per permettere ai bibliotecari di raccontare in prima persona i progetti presentati. Le storie dei bibliotecari sono state il cuore dell’incontro in quanto testimonianza dell’orgoglio della professione circa l’impatto che le biblioteche hanno e possono avere rispetto ai temi della sostenibilità. Dopo i saluti istituzionali della Presidente della sezione, Lucia Antonelli, l’intervento introduttivo della Vicepresidente, Maddalena Battaggia, che ha moderato l’incontro, ha circoscritto l’ottica dell’evento sottolineando come le biblioteche perseguano gli obiettivi dell’Agenda 2030 proprio a partire dai servizi che quotidianamente mettono a disposizione della comunità. Sono stati poi presentati sei progetti che, come evidenziato dalla Presidente Lucia Antonelli, hanno coinvolto istituti di appartenenza e vocazione estremamente diversa tra loro. Manuela Scaramuzzino della Biblioteca umanistica Giorgio Aprea dell’Università degli Studi di Cassino ha raccontato una pratica decennale che prevede lo scambio di volumi doppi con altri istituti. La continuità nel tempo dell’iniziativa ha permesso la definizione di un preciso metodo di lavoro, dalla schedatura dei volumi fino alla mappatura delle biblioteche da coinvolgere, ma soprattutto ha garantito la vera innovatività di un progetto capace di perseguire obiettivi legati allo sviluppo sostenibile, come la cultura di qualità e la riduzione delle differenze, in tempi precedenti la definizione della stessa Agenda 2030. Gisella Menichelli della Biblioteca dell’Area della ricerca di Roma 1 del CNR ha invece raccontato il progetto di entomologia con cui la biblioteca ha partecipato alla Notte europea dei ricercatori 2020. Il progetto, che ha previsto il coinvolgimento delle scuole, aveva come obiettivo lo studio di un certo numero di insetti a partire da una ricerca informativa guidata fino all’acquisizione digitale dei disegni fatti dai ragazzi e ha permesso di stimolare nei più giovani la curiosità per il mondo naturale e la biodiversità. Legata al mondo dei giovani anche la storia di Annalisa Ciccotti della Biblioteca comunale di Segni che ha presentato un’iniziativa giunta nell’estate 2021 alla sua nona edizione. La biblioteca comunale di Segni organizza durante la stagione estiva un calendario di letture di favole per avvicinare i più piccoli alla lettura e rafforzare l’idea della biblioteca come luogo di condivisione del sapere all’interno della comunità. Un progetto definito semplice dalla stessa Annalisa Ciccotti, ma che nella sua semplicità testimonia come le pratiche quotidiane delle biblioteche siano in perfetta sintonia con gli obiettivi dell’Agenda 2030. Donatella Bernardini della Biblioteca generalizia del Centro studi storici PP. Barnabiti ha raccontato l’iniziativa con la quale la biblioteca ha partecipato al Maggio dei libri 2021 e omaggiato Dante. Obiettivo dell’iniziativa era quello di abbattere le disuguaglianze culturali intese anche e soprattutto come disuguaglianze culturali tra l’utenza specifica della biblioteca e un’utenza allargata come quella delle scuole a cui il progetto ha saputo e voluto rivolgersi, così da permettere l’incontro tra specialisti e giovani in uno scambio che avesse un impatto sull’intera comunità di riferimento.   Gli ultimi due progetti, presentati dalla moderatrice dell’incontro, avevano come protagonisti la Biblioteca Ludovico Quaroni del dipartimento PDTA della Sapienza che ha avviato diversi progetti con l’obiettivo di definirsi biblioteca ambientalmente sostenibile e la Biblioteca Galline Bianche del Comune di Roma che ha avviato un progetto di promozione della lettura contro l’illegalità. I racconti ascoltati dalla voce diretta dei bibliotecari hanno rappresentato un vero e proprio scambio di buone pratiche testimoniando la capacità delle biblioteche di fare rete e valorizzare la ricchezza del proprio lavoro e impatto sulle comunità. Tale impatto, come hanno evidenziato gli stessi progetti presentati, si lega inscindibilmente al perseguimento degli obiettivi dell’Agenda 2030. Proprio in questo periodo di ricostruzione post-pandemica in cui l’Europa ha posto quale obiettivo primario della propria progettazione e dei propri finanziamenti l’Agenda 2030, le biblioteche e i bibliotecari devono sapersi raccontare quali attori fondamentali nel perseguimento dello sviluppo sostenibile. L’iniziativa dell’AIB Lazio ha saputo dare voce alle biblioteche e ai bibliotecari proprio in questo senso e proseguirà con la traduzione in inglese dei progetti presentati e l’invio degli stessi al portale IFLA, cosicché le buone pratiche delle biblioteche italiane trovino finalmente rappresentazione sulla Library map of the world. Anna Cividini Referente OBISS per la Sezione AIB Lazio anna.cividini@aib.it  ","
 sviluppo sostenibile "
https://aibnotizie.aib.it/le-biblioteche-ai-tempi-del-virus/,Le biblioteche ai tempi del virus,,AIB Notizie,,2 Aprile 2020,,HTML,https://aibnotizie.aib.it/,,,,CC BY-SA 4.0," Molte biblioteche e molti bibliotecari si sono chiesti, in questi tempi di pandemia, come mantenere servizi attivi anche durante la chiusura, per evitare che si possa allentare, perfino recidere, il rapporto con i propri utenti. La risposta, apparentemente scontata, è consistita principalmente nello sviluppare tutte le modalità di fruizione a distanza, sia quelle per così dire “storiche”, sia nuove da sperimentare. Navigando un po’ in rete si trovano quindi ovviamente promosse a vari livelli tutte le collezioni digitali di risorse di ogni tipo, dagli e-book ai quotidiani, ai materiali multimediali, ma anche le tante opportunità di formazione, come i corsi a distanza, i tanti percorsi di webinar, molti dei quali ad accesso gratuito, come si può verificare su http://www.cenfor.net/webinar. Quello che sarà estremamente interessante valutare, anche al fine di poter fare tesoro in futuro dell’esperienza di queste (speriamo solo) settimane, e che non deve quindi assolutamente rimanere nell’ombra, è il modo in cui l’utenza delle biblioteche (e più in generale tutta la società) reagisce di fronte al prolungamento di periodi di forzata permanenza domiciliare, come quelli che stiamo vivendo. E’ quindi fondamentale che le biblioteche riescano a monitorare e documentare adeguatamente quello che succede nei propri rapporti con l’utenza. Si perdono utenti ? Se ne conquistano di nuovi ? Cambia la percezione della biblioteca nell’immaginario collettivo e –se sì -come ? Naturalmente non tutte le tipologie di biblioteche sono uguali e non sono tutte chiamate a dare le stesse risposte ad una situazione del tutto inedita come l’attuale, che impone strategie diverse alle pubbliche rispetto alle accademiche ecc. Molti sostengono che, una volta finita l’emergenza Covid-19, non potrà tutto tornare come prima. Mi viene spontaneo fare il paragone con la situazione che si determinò nei primi anni Settanta per la crisi petrolifera, quella che venne definita austerity , con le domeniche a piedi, i primi esperimenti di circolazione a targhe alterne, la chiusura temporanea o definitiva dei centri storici al traffico privato ecc. E’ vero che quella crisi non determinò un radicale ripensamento dell’uso delle auto private, ma è indubbio che alcune abitudini di vita cambiarono in modo più o meno definitivo: chiusura o limitazione del traffico nei centri storici, riscoperta di vecchi mezzi di trasporto privato come la bicicletta, affermazione dell’esigenza di mezzi di trasporto pubblico come le metropolitane, dove non c’erano o erano insufficienti, diffusione di attività fisiche all’aria aperta come il jogging. Probabilmente dobbiamo aspettarci qualcosa del genere per il dopo-virus. Alcune abitudini precedenti torneranno, altre nuove si affermeranno, altre forse scompariranno o si ridurranno. Sono quindi estremamente interessanti alcuni dati che si possono già registrare. Nel periodo compreso tra il 24 febbraio e il 24 marzo, cioè più o meno nel primo mese di crisi da Covid-19, i prestiti di e-book sono aumentati del 104% nelle biblioteche italiane rispetto allo stesso periodo del 2019 (https://www.instagram.com/p/B-M_X1RIp_/?igshid=5gxh34hbxjl9. In tempi normali l’aumento prevedibile da un anno all’altro si sarebbe aggirato intorno al 20%. Ma – e questo è il dato forse più significativo – sono aumentati anche i nuovi utenti che hanno cominciato ad usare il servizio: circa 100.000 in più rispetto all’anno scorso. Secondo Media Library on Line (MLOL, la piattaforma commercializzata dall’azienda privata che fornisce servizi di biblioteca digitale a circa 6500 istituzioni bibliotecarie), in passato il numero di nuovi utenti cresceva dal 15 al 20% di anno in anno. Nell’ultimo mese ci si sarebbe potuto aspettare un incremento di circa 20.000 nuovi utenti, quindi l’aumento registrato è cinque volte superiore. Questi dati trovano riscontro in quelli di importanti realtà locali. Nell’Istituzione Biblioteche di Bologna (che riunisce realtà come l’Archiginnasio, Sala Borsa, la Biblioteca Cabral, Casa Carducci e tutte le biblioteche di quartiere) dal 1 al 25 marzo si sono registrate 2600 nuove iscrizioni (in media più di 100 al giorno compresi i festivi). Nella sola giornata del 25 sono state 314. Nell’Istituzione bolognese già dal 2019 si era registrato il “sorpasso” degli accessi in rete (1.925.000) nei confronti di quelli reali (1.848.000). Rispetto ai dati di febbraio l’aumento è stato davvero significativo: +54% di utenti che hanno scaricato e-book, +32% i download di e-book, +40% le consultazioni di “Edicola”, +60% di utenti di audiolibri, +47% i download di audiolibri. Gli utenti ovviamente sono attirati sia da Emilib, il portale di tutte le province emiliane, che dà accesso digitale a libri (380.000), giornali, riviste, audiomusica, sia dalle raccolte digitali prodotte direttamente dall’Archiginnasio e dalle altre biblioteche. Altro caso interessante è quello dell’Istituzione Biblioteche di Roma, che riunisce tutte le 39 biblioteche comunali della Capitale. Queste partecipano molto attivamente a #La cultura in casa. Uniti dall’amore per la cultura, lontani ma connessi del Comune di Roma. I risultati fanno registrare questi dati interessanti (https://www.bibliotechediroma.it/open-data-biblioteche-di-roma): i prestiti di e-book sono passati dai 610 di gennaio ai 2494 di marzo (erano 611 a marzo 2019), le consultazioni on-line, che erano 210 a gennaio, sono salite a 648 a marzo (erano 105 a marzo 2019). I download di risorse digitali sono esplosi dai 26 di gennaio ai 394 di marzo (erano 141 a marzo dell’anno scorso). Infine le prenotazioni di e-book sono saltate dalle 161 di gennaio alle 1144 di marzo (erano 121 a marzo 2019). Evidentemente gli investimenti in questa direzione producono risultati. Naturalmente questa è solo una parte dell’offerta delle biblioteche in questo periodo . Restano attivi i servizi di reference digitale del tipo Chiedilo al bibliotecario, le mostre sia virtuali che reali documentate nella rete, la possibilità di ascoltare letture ad alta voce, in particolare quelle dirette ai bambini (tra i tantissimi esempi le Favole al telefono dell’Istituzione Biblioteche di Roma), lo sviluppo delle attività dei numerosi gruppi di lettura, sia di quelli che già usavano le modalità “a distanza”, sia quelli che si sono riconvertiti dalle modalità in presenza. Le biblioteche italiane, ce lo ha ricordato Simonetta Buttò in una recente intervista (http://www.insulaeuropea.eu/2020/03/28/dirigere-liccu-maria-gioia-tavoni-conversa-con-simonetta-butto/), hanno già dimostrato di saper fare “rete”. Anche in questi giorni di crisi si fanno passi avanti in questa direzione, con interessanti esempi di collaborazione tra pubblico e privato. Il portale ioleggodigitale.it, che nasce dall’iniziativa di solidarietà digitale “Uniti per ripartire”, promossa dall’ICCU insieme a DataManagement Cultura, per tutta la durata del periodo di emergenza sta offrendo nuove importanti opportunità. Oltre 2 milioni di risorse digitali gratuite, afferenti alla digital library ReteINDACO, sono accessibili a tutto il pubblico, non solo italiano, attraverso il nuovo portale, senza alcun obbligo di iscrizione (https://ioleggodigitale.dmcultura.it/opac/.do). Per evitare il paradosso per cui per rilanciare le biblioteche bisogna chiuderle, riflettiamo sulla parola “contagio”, che è di questi tempi una delle più pronunciate, ascoltate, scritte, lette. I contagi non sono solo quelli negativi. Ve ne sono anche di positivi. La lettura per esempio è una pratica che può essere molto contagiosa. E di fronte a dati in crescita come quelli riportati, finalmente si prova soddisfazione anziché depressione. Lo sforzo che si richiede oggi alle biblioteche è anche quello di contribuire a sviluppare questo tipo di contagio. Passata la pandemia, uno dei cambiamenti cui accennavo prima potrebbe essere quello di vedere aumentare il numero dei contagiati dalla lettura e di mantenerlo. #Io resto a casa, ma vado in biblioteca. Lorenzo Baldacchini ","
"
https://aibnotizie.aib.it/le-biblioteche-del-territorio-presidi-per-la-promozione-della-lettura-nelle-province-del-lazio/,Le biblioteche del territorio presìdi per la  promozione della lettura nelle province del Lazio.,,AIB Notizie,,16 Febbraio 2018,,HTML,https://aibnotizie.aib.it/,,,,CC BY-SA 4.0," Un lavoro continuo e una costante attenzione che con stabilità si impegna ad accompagnare e far crescere nuovi lettori: è così che l’AIB Lazio pensa alle 258 biblioteche di ente locale distribuite sul territorio regionale. Le sale dedicate ai ragazzi e ai bambini sono fucine di servizi e di iniziative, una pedina importante per la promozione della lettura, ed è questa la convinzione con cui la Regione Lazio (e in particolare l’Assessorato Cultura e politiche giovanili), ha dato per la seconda volta all’AIB Lazio la possibilità di avviare un percorso di diffusione di Nati per Leggere, un programma ormai storico e che negli anni è diventato riferimento imprescindibile per le biblioteche che vogliono agire sulla lettura dei bambini fin dalla primissima età. L’impulso principale che dallo scorso anno ha portato al varo di questa iniziativa è stata la volontà di rafforzare, e talvolta di stabilire, un contatto diretto con le realtà territoriali per sostenerle nel lavoro che svolgono quotidianamente, per dare nuovi impulsi ed energie e per valorizzare il loro operato attraverso l’incontro con specialisti del settore. Il progetto fa parte degli interventi della Regione Lazio volti a favorire la diffusione di una cultura dell’uso della biblioteca, servizio pubblico fondamentale per l’aumento del benessere sociale, e della lettura quale strumento indispensabile per la formazione di cittadini consapevoli di ciò che li circonda, dando così attuazione concreta alle finalità espresse dalla Legge regionale n. 16/2008 sugli interventi in favore della promozione del libro e della lettura. Attraverso la voce di poeti, scrittori, illustratori ed esperti del settore si è voluto riportare in primo piano l’attenzione sul lavoro che viene svolto quotidianamente nelle biblioteche pubbliche, rendendole sedi di un doppio appuntamento: un incontro pomeridiano con utenti, insegnanti, educatori, bibliotecari, pediatri, politici e personale amministrativo, per sensibilizzare ai temi della lettura, abbinandovi – nella mattina successiva – letture ad alta voce e percorsi laboratoriali con i bambini e le scuole dell’infanzia, grazie alla collaborazione con le scuole del territorio. I dati che si ricavano da questi due anni di progettualità sono importanti: 12 biblioteche coinvolte, 600 bambini che hanno ascoltato letture ad alta voce nelle belle aree ragazzi delle sedi ospitanti, circa 700 partecipanti agli incontri pomeridiani di sensibilizzazione alla lettura. Le tappe di quest’anno hanno visto protagoniste la Biblioteca comunale Paroniana di Rieti, la Biblioteca comunale di Acquapendente (VT), la Biblioteca comunale “Francesco Dionisi” di Lanuvio (RM), la Biblioteca comunale di Cisterna di Latina (LT), la Biblioteca comunale di S. Giorgio a Liri (FR) e la Biblioteca comunale “Casa dei libri” di Formia (LT). Il ciclo di incontri è stato inaugurato da una prima sessione dedicata a illustrare il progetto nel suo complesso e ad approfondire alcuni aspetti del programma Nati per Leggere: a questo proposito la presenza di Ottavia Murru, coordinatrice regionale e referente AIB Lazio di NpL, ha garantito rigore e ampiezza a una stimolante panoramica delle edizioni più adatte ai bambini nella prima infanzia e dei criteri con cui sceglierle, offrendo anche uno spaccato sul lavoro che ogni tre anni si svolge “dietro le quinte” della Bibliografia Nati per Leggere per la selezione dei libri più adatti a ogni esigenza.  La Biblioteca Paroniana, un grande complesso storico che unisce collezioni antiche e moderne, percorsi espositivi e didattici, ampie e rinnovate sale di lettura, ha mostrato la sua capacità di rivolgersi a ogni tipo di pubblico accogliendo l’incontro nella bella ala dedicata ai ragazzi. La particolarità del progetto, però, è stata nel coinvolgimento di poeti e scrittori per l’infanzia, che di parole vivono, invitati a raccontare attraverso la loro visione il mondo dei libri, per guidare alla sua (ri)scoperta adulti e bambini. Così, alla ripresa degli incontri dopo le feste natalizie, Bruno Tognolini ha affascinato gli ascoltatori di Lanuvio con le sue rime, con le quali “fare qualcosa” (nell’etimologia del termine poesia è infatti insito il concetto del “fare”);  ha invitato a riflettere su come le poesie, al pari delle storie, sono ovunque, anche se molte di quelle più belle le troviamo proprio nei libri; e ha fatto brillare gli occhi alle persone che, sedute in sala in un mercoledì sera qualsiasi, riflettevano su quanto le rime siano parte della vita e dell’esperienza di tutti. Ad ospitare l’incontro, la biblioteca di Lanuvio, immersa in un’area verde e archeologica che fa respirare forte una storia e una cultura passata ma che, entrando in biblioteca, si può sentire viva: tanti programmi innovativi negli anni sono entrati nell’anima della biblioteca, con un’attenzione che continua fervida, come hanno dimostrato le parole di Giacomo Tortorici, irettore del Sistema Bibliotecario Castelli Romani e dell’Assessore alla cultura Alessandro De Santis. La cura degli spazi e dell’accoglienza – oltre che dei contenuti – ha trasformato l’incontro in una vera festa. AIB e NpL in tandem sono poi arrivati alla Biblioteca comunale di Acquapendente, dove con la travolgente presenza di Isabella Christina Felline (autrice più volte citata dalla Bibliografia NpL e consulente bibliotecaria attiva in NpL) i bambini di due classi della scuola primaria hanno creato un ciclolibro. Ognuno di noi – questo il punto di partenza per stimolare la fantasia e la riflessione – è un “tipo da bicicletta”, e come ogni bicicletta ha le sue ruote; ognuno di noi ha le sue gambe, ogni fase della nostra vita necessita di ruote adatte per percorrere strade in pianura e in salita in un viaggio continuo, quello del ciclo della vita. I bambini hanno creato la loro bicicletta, ognuna con caratteristiche diverse, con scopi diversi: Giulio ha una bici estiva, una ruota è il sole e l’altra una fetta d’anguria, quando ha fame mangia l’anguria e quando ha freddo si scalda col sole; la bici di Sofia ha una ruota pomodoro e una d’arancia per raccogliere i frutti dell’orto; con la bici di Chiara si va a fare shopping, si smontano le ruote, due monete, e si paga. Tutti insieme pedalando hanno così raggiunto la biblioteca, meta di prossime avventure. Nell’imponente palazzo storico che ospita la biblioteca di Cisterna di Latina, lo scrittore Daniele Aristarco, che ha già ricevuto vari riconoscimenti e di cui certamente si sentirà parlare sempre più spesso, ha saputo scegliere le parole migliori per parlarci della magia della lettura come atto di libertà, del libro come amuleto o talismano che ci accompagna nella vita, del valore dell’esempio nell’invitare i bambini a leggere. A tutti ha lasciato riflessioni intense che arricchiscono una comunità già sensibile, fatta di attivi gruppi locali NpL, i quali rendono la biblioteca un vero punto di irradiazione e che insieme a librai, educatori, bibliotecari, portano avanti in modo costante un’azione preziosa sul territorio, come hanno sottolineato anche le parole introduttive di Rosaria Carbone, referente del progetto per la Regione Lazio. A S. Giorgio a Liri, nella grande e luminosa sala della biblioteca capofila del sistema bibliotecario Valle dei Santi, protagonista è stata invece una professionista dell’immagine, prima che della parola: Gioia Marchegiani, pittrice e illustratrice ma anche scrittrice di premiati libri per l’infanzia, ha raccontato attraverso la propria esperienza come prende vita una storia e ha insegnato – agli adulti con la conversazione, ai bambini con letture e attività ludiche, a tutti con le sue immagini e i suoi libri – come le storie possono nascere da una parola, da un oggetto trovato, da un gioco, e che tutti possono idearle se soltanto si ha la disponibilità a coglierle e condividerle. Il sindaco Modesto Della Rosa e l’Assessore all’istruzione Elvira Corsetti hanno preso parte attiva all’incontro pomeridiano con un gruppo di cittadini molto partecipi, dimostrando ancora una volta l’interesse delle istituzioni per l’iniziativa e le potenzialità della biblioteca come centro di aggregazione che sta dimostrando la volontà di costruire progetti sul territorio. Infine, a Formia, Antonella Lamberti e Anna Maria Di Giovanni, rappresentanti della Commissione nazionale AIB biblioteche e servizi per ragazzi, hanno guidato i partecipanti in un percorso espositivo e d’approfondimento sull’editoria dedicata alla prima infanzia, attivamente coinvolgendoli anche in un’esperienza di lettura ad alta voce. Il tutto si è svolto in una biblioteca come quella della Casa dei libri (una delle sedi del servizio bibliotecario cittadino), situata in un appartamento tra i palazzi della zona abitativa, che quotidianamente agisce come presidio, in ambienti e tra libri che fanno percepire la cura, la passione e l’attenzione dedicata ai servizi bibliotecari per i bambini, oltre che all’accoglienza e alla progettualità. I volti dei piccoli lettori non hanno lasciato dubbi sul gradimento degli incontri e, quando vicini alla conclusione sembravano quasi rattristarsi, si aveva in serbo il modo per indorare un po’ la pillola: i bimbi hanno ricevuto in dono un libro tutto per loro. Alle biblioteche partecipanti è stato consegnato un kit contenente materiali del progetto Nati per Leggere, supporti per lo svolgimento delle proprie attività di promozione della lettura, informazioni sull’AIB; presto verranno pubblicati un video e un libricino fotografico in ricordo dell’iniziativa. Per l’AIB Lazio questo progetto è stato occasione di conoscenza e di un’azione sul territorio che ha permesso un approfondimento dei punti di vista, dei bisogni e delle esperienze per sostenere al meglio la crescita delle biblioteche e dei bibliotecari del Lazio. Convinti che i frutti migliori si raccolgano con il tempo, si spera che questa collaborazione con la Regione Lazio e l’Assessorato alla cultura e alle politiche giovanili continui a crescere per essere sempre più incisiva, partecipata e profonda.   Egizia Cecchi, cecchi.egizia@gmail.it Chiara de Vecchis,  chiara.devecchis@email.it   ","
 Biblioteche per ragazzi, Nati per Leggere "
https://aibnotizie.aib.it/le-biblioteche-di-bologna-portano-moni-ovadia-in-piazza-a-parlare-di-primo-levi/,Le biblioteche di Bologna portano Moni Ovadia in piazza a parlare di Primo Levi,,AIB Notizie,,8 Luglio 2019,,HTML,https://aibnotizie.aib.it/,,,,CC BY-SA 4.0," Il 25 giugno, in occasione del centenario della nascita di Primo Levi, per il ciclo “Biblioteche in piazza” l’Istituzione Biblioteche di Bologna ha organizzato, in una gremitissima piazza Verdi, un incontro con Moni Ovadia. L’attore e scrittore ha preso lo spunto dall’ultimo romanzo scritto da Levi prima del suicidio, I sommersi e i salvati, leggendone e commentandone brani più significativi, per soffermarsi sulle origini dell’odio e delle persecuzioni razziali e sulle analogie con la realtà contemporanea. Ovadia ha anche ricordato esempi di paesi che si sono significativamente opposti alle deportazioni di ebrei e di altre minoranze, come la Danimarca e l’Albania, paesi occupati, e la Bulgaria, paese alleato della Germania. Ancora una volta un grande libro e un grande lettore hanno mostrato quanto sia importante la memoria. I libri delle biblioteche sono un strumento fondamentale perché non solo ci consentono di coltivare la memoria, ma anche perché – come diceva Goethe – silenziosamente maturano interessi incalcolabili, mettendoli  a disposizione di tutti gratuitamente. Lorenzo Baldacchini ","
 Istituzione Biblioteche Bologna, Moni Ovadia, Primo Levi "
https://aibnotizie.aib.it/biblioteche-e-wikimedia/,Le biblioteche e l’universo Wikimedia,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," I rapporti fra Wikipedia e le biblioteche non sono mai stati fra i più idilliaci. L’enciclopedia online, scritta e gestita da volontari, viene spesso guardata con sospetto dai bibliotecari italiani, in compagnia di insegnanti e professori (per non parlare dell’editoria). Eppure, a guardarci bene, i punti di contatto sono molti. Entrambi si occupano di accesso alla conoscenza, e di conservazione della memoria. In ambito anglosassone l’acronimo GLAM (Galleries, Libraries, Archives, Museums) indica le “istituzioni della memoria”, e non a caso è a queste istituzioni che il movimento Wikimedia guarda con più interesse. Se tutti conoscono Wikipedia, non tutti sanno che essa è gestita e scritta da volontari, senza comitato redazionale, senza un controllo dall’alto. E non tutti sanno che attorno alla più grande enciclopedia mai scritta si è sviluppato un vero e proprio movimento per la conoscenza libera [1]: il movimento Wikimedia, una galassia di volontari e associazioni (chiamate capitoli) che promuovono, organizzano e lavorano sui progetti wiki (Wikipedia, Wikisource, Commons, ecc.). I capitoli di Wikimedia sono associazioni nazionali riconosciute dalla Wikimedia Foundation, e si occupano di conoscenza libera, cercano di gettare un ponte dai “bit agli atomi”: parlare e diffondere le licenze libere (come le Creative Commons), l’importanza della cultura open, ma anche lavorare su informazione e formazione di studenti, professionisti, insegnanti (e anche bibliotecari) su come si utilizza e si può migliorare Wikipedia. Da qualche anno i wikimediani sono molto attenti ai GLAM, poichè le istituzioni della memoria sono (assieme a scuole e università) gli alleati ideali nella fondamentale battaglia dell’accesso universale alla conoscenza. Finora, i wikimediani sono stati molto interessati alla “M” dei GLAM (i musei), ma le cose stanno cambiando. Dal 11 al 15 luglio, a Washington DC (USA) si svolgerà Wikimania, conferenza internazionale del movimento Wikimedia: all’interno della conferenza “Wiki Loves Libraries”[2] concentrerà una due giorni di workshop e presentazioni dedicati esclusivamente ai bibliotecari. Wiki Loves Libraries non è che l’ultimo evento, in ordine di tempo. In questi anni, tante sono state le iniziative e collaborazioni con le biblioteche: fra i primi progetti, è degna di nota la donazione, nel 2009, da parte di Gallica, biblioteca digitale della Bibliotéque National de France, di 1400 libri in formato djvu, che sono stati pubblicati su Wikisource, la biblioteca digitale wiki. Da parte sua, nel 2010 Wikimedia Italia ha gestito un workshop, grazie al contatto con Susanna Giaccai, a Firenze e a Pistoia. Sempre nel 2010, nasce una collaborazione con la Biblioteca La Vigna di Vicenza[3], specializzata in testi antichi legati all’agricoltura, che carica alcuni libri digitalizzati sulla Wikisource in lingua italiana. In poche settimane, la comunità di volontari ha trascritto, corretto e riletto tutti i testi. In ambito internazionale, negli ultimi anni le cose crescono enormemente: Max Klein, bibliotecario statunitense, viene preso come “Wikipediano in residenza” a OCLC, l’organizzazione dietro al catalogo Worldcat. Riuscito perfettamente in ambito museale, il wikipediano in residenza è una persona che porta avanti il dialogo “interculturale” fra l’istituzione in cui è ospitato e la comunità di Wikimedia, costruendo ponti fra queste comunità distinte ma spesso più vicine di quanto non si creda. Il ricercatore Daniel Mietchen, invece, da più di un anno lavora per avvicinare le comunità accademiche legate all’Open Access ai progetti Wikimedia, organizzando, per esempio, eventi e conferenze durante la Open Access Week che si svolge tutti gli anni a fine ottobre. Anche qui, le comunità condividono la stessa attenzione all’accesso alla conoscenza (con grande enfasi inoltre alla libertà della stessa), ma spesso sanno poco l’una dell’altra. Dunque, i rapporti fra Wikipedia (e gli altri progetti Wikimedia) e biblioteche sono in fase di consolidamento. Ed è purtroppo significativo notare che, ad una conferenza internazionale come IFLA, nel 2012, non sia presente neanche un evento dedicato a Wikipedia, a sottolineare come il discorso fra Wikipedia e biblioteche sia tutt’altro che esaurito, ma, in Italia e non solo, appena iniziato [4]. Sta ai bibliotecari e ai wikipediani (cioè a tutti noi, indiscriminatamente) capire dove andare, insieme. zanni.andrea84@gmail.com  [1] Il termine “conoscenza libera” (in inglese, open content o open knowledge) indica un concetto abbastanza preciso, che non coincide solo con la gratuità e libertà di accesso ad un contenuto, ma anche ad un libero uso e riuso del contenuto stesso. Un esempio di contenuti liberi sono quelli rilasciati con licenze Creative Commons. Per approfondire: http://it.wikipedia.org/wiki/Open_content [2] http://wikimania2012.wikimedia.org/wiki/Wikipedia_Loves_Libraries [3] http://www.lavigna.it/it/centro/scientifico.php/1543 [4] Discussione originatasi nella mailing list Wikipedia & Libraries, reperibile all’URL: http://lists.wikimedia.org/pipermail/libraries/2012-May/thread.html#20. A seguire, una proficua discussione è nata anche nella lista AIB-CUR. ","
"
https://aibnotizie.aib.it/biblioteche-agenda-digitale/,Le biblioteche nell’agenda digitale per l’Europa,,AIB Notizie,,6 Marzo 2013,,HTML,https://aibnotizie.aib.it/,,,,CC BY-SA 4.0," Una “crescita intelligente, sostenibile, inclusiva” è il fine della strategia delineata nel 2010 dalla Commissione Europea nel documento Europa 2020, che ruota attorno ad alcune “iniziative faro” volte a favorire ricerca e innovazione, sviluppo e occupazione, istruzione e inclusione sociale. Tra queste, l’Agenda digitale per l’Europa è mirata alla diffusione e a un uso più efficace delle tecnologie digitali per migliorare l’accesso ai servizi pubblici e ai contenuti culturali, prevedendo a tale scopo una serie di azioni che vanno dall’alfabetizzazione informatica alla promozione delle diversità culturali e dei contenuti digitali creativi. In tema di biblioteche digitali, l’Agenda prosegue l’iniziativa i2010 avviata dall’UE nel 2005, articolata su due aree d’intervento: digitalizzazione, messa in rete e conservazione digitale delle raccolte di biblioteche, archivi e musei in modo che possano essere utilizzate per studio, lavoro, svago dalle generazioni attuali e da quelle future; disponibilità e diffusione la più ampia possibile dei risultati della ricerca finanziata con fondi pubblici. Ulteriore obiettivo, investire sullo sviluppo del portale Europeana, rilasciato nel 2008, per farne la biblioteca digitale pubblica dell’Unione, il punto unico d’accesso a tutto il patrimonio culturale digitale europeo. Attualmente, tramite Europeana, si può accedere a milioni di documenti di pubblico dominio resi disponibili dalle biblioteche dei paesi membri, tuttavia (senza considerare i problemi riguardanti l’architettura del sistema di ricerca e il fatto che, ancorché di pubblico dominio, parte dei documenti indicizzati sono consultabili esclusivamente nelle sedi delle biblioteche fornitrici), sono assenti da questo portale gran parte delle opere pubblicate nell’ultimo secolo, tuttora coperte da diritto d’autore anche se fuori commercio magari da decenni. Partendo da queste e altre criticità emerse durante l’attuazione di i2010, la nuova Agenda definisce un piano d’azione pluriennale. Per alcune questioni sono previsti interventi di tipo legislativo (in parte già attuati, come vedremo), per altre solo forme di incoraggiamento (comunicazioni, raccomandazioni, risoluzioni, intese e accordi quadro) o di incentivo economico (finanziamenti a progetti). In altri casi ancora, si ritiene necessario raccogliere maggiori elementi di conoscenza e valutazione per individuare le soluzioni appropriate. Quanto alle iniziative normative, finora ve ne sono state tre: la recentissima direttiva 2012/28/UE su taluni utilizzi consentiti di opere orfane, che è stata preceduta, nel 2011, da un Memorandum d’intesa sulla digitalizzazione e messa in rete delle opere fuori commercio; una proposta di direttiva per la riforma di quella del 2003 sul riuso dell’informazione di fonte pubblica; una proposta di direttiva sulla gestione collettiva dei diritti e sulle licenze paneuropee su opere musicali. Qui ci soffermeremo sulle prime due. La Direttiva 2012/28/UE, dopo un lungo e tormentato inter istituzionale, ha affermato la possibilità per biblioteche, archivi, musei, istituti d’istruzione e altri istituti culturali pubblicamente accessibili di digitalizzare le opere i cui autori non siano stati identificati o rintracciati (“opere orfane”), salvo prevedere un equo compenso in caso di ricomparsa. Frutto di un compromesso tra interessi contrastanti, questa direttiva non ha soddisfatto appieno nessuno. Le associazioni di biblioteche hanno osservato che potrà essere utile per iniziative limitate a singole opere, ma non faciliterà in modo determinante la digitalizzazione su larga scala e l’accesso transfrontaliero alla più ampia categoria delle opere fuori commercio. Tra i punti maggiormente controversi è l’art. 3, che impone la “ricerca diligente” dei titolari dei diritti (non solo sull’opera principale, ma anche sui contenuti incorporati, come ad esempio le immagini) quale precondizione della digitalizzazione e non (come invece chiedeva l’AIB) successivamente alla digitalizzazione e comunicazione al pubblico, per la sola attribuzione dei compensi. Per l’AIB, il vizio d’origine di questa direttiva è proprio il fatto di avere circoscritto il suo raggio d’azione alle sole opere orfane, rinviando la regolamentazione dei diritti sulle opere fuori commercio a un blando Memorandum d’intesa (il secondo dal 2008), stipulato per impulso della Commissione Europea tra le associazioni degli editori e delle biblioteche. Sarà molto importante seguire il processo di implementazione nazionale della direttiva e prevenirne interpretazioni peggiorative. Quanto invece alla proposta di riforma della Direttiva sul riuso dell’informazione di fonte pubblica, questa include per la prima volta biblioteche, archivi e musei nel suo raggio d’azione, a partire dalla duplice constatazione che tutta l’informazione di fonte pubblica dev’essere liberamente accessibile (eccezion fatta per le restrizioni dovute a particolari ragioni di sicurezza, ordine pubblico, diritto d’autore, privacy) e inoltre che la possibilità di riuso, anche a scopo commerciale, del patrimonio digitalizzato di questi istituti rappresenta un ingente potenziale economico. Per l’AIB, l’inclusione degli istituti culturali nella proposta di direttiva è da accogliere con soddisfazione, poiché rappresenta un riconoscimento del loro valore sociale e della loro rilevanza per il diritto di accesso all’informazione. Tuttavia, su alcune parti della proposta molti istituti pubblici europei hanno espresso preoccupazione. In particolare, è stato evidenziato che per coprire i costi della digitalizzazione, a meno di ingenti finanziamenti pubblici, è spesso necessario l’apporto dei privati, che in cambio chiedono l’esclusiva per un certo numero di anni sull’uso dei documenti digitalizzati. Il che significa che la direttiva dovrebbe consentire a questi istituti di stipulare accordi di esclusiva per una durata temporale sufficiente a garantire il ritorno dell’investimento privato, fermo restando che alla scadenza del termine questi documenti dovranno rientrare nella piena disponibilità degli istituti culturali e di qualsiasi utente interessato a utilizzarli. Il problema, però, sarà accordarsi su una durata ragionevole dell’esclusiva, che da un lato garantisca il ritorno dell’investimento per chi lo ha fatto, dall’altro eviti la nascita di un copyright sui generis sui materiali digitalizzati. Sul piano del soft law, rilevante è la Raccomandazione della Commissione sull’accesso e la tutela dell’informazione scientifica del 17 luglio 2012, ove s’invitano gli stati membri a  definire apposite policies finalizzate all’accesso aperto e alla più ampia disseminazione delle pubblicazioni scientifiche e dei cd. “dati grezzi” della ricerca, ovvero alle raccolte di informazioni su cui si basano le conclusioni delle ricerche. Gli stati dovranno prevedere concreti obiettivi e indicatori per misurarne l’attuazione, piani per l’implementazione con connessa individuazione di responsabilità precise, piani di finanziamento collegati. Dovranno inoltre predisporre idonee infrastrutture di supporto alla gestione del ciclo di vita di questi documenti, dall’acquisizione all’autenticazione e alla conservazione, in modo tale da assicurarne interoperabilità, integrità e permanenza nel tempo. A livello nazionale, europeo e internazionale, la Commissione raccomanda un serrato confronto tra tutti i portatori d’interesse. In tema di diritto d’autore, la strategia consolidata della Commissione punta a promuovere in ogni modo il dialogo tra le parti e accordi di categoria, come si vede anche dalla Comunicazione On the content in the digital single market del 18 dicembre 2012, che annuncia l’avvio di quattro tavoli di confronto su altrettanti temi: portabilità e licenze transfrontaliere per l’accesso ai servizi dell’industria creativa, particolarmente in un’ottica di cloud computing; licenze su contenuti generati dagli utenti per utilizzazione su scala ridotta di opere protette (p.e. su social networks); accesso alle opere audiovisive e istituti culturali; data- e text-mining a scopo di ricerca. EBLIDA parteciperà a tutti questi tavoli. Nella stessa comunicazione si annuncia anche un futuro confronto sul tema dei compensi per copia privata di audiovisivi e musica. Al di là dell’obiettivo di definire fin dove possibile regimi di licenze soddisfacenti per tutti, e nonostante il favore della Commissione per soluzioni volontarie, l’Agenda prevede, tra il 2013 e il 2014, di completare l’istruttoria cominciata anni addietro sulla legislazione vigente in materia di diritto d’autore, allo scopo di giungere alla (eventuale) riforma di alcuni aspetti riguardanti, da un lato, il regime delle eccezioni e limitazioni e, dall’altro, il rafforzamento delle tutele. Inutile aggiungere che AIB presidierà questo fronte come faranno tutte le associazioni professionali europee. Dal canto suo, il Governo italiano, dopo avere espresso parere contrario sulla Direttiva sulle opere orfane (contestando, in particolare, la legittimità della comunicazione al pubblico degli inediti), sembra avere finora concepito le biblioteche, gli archivi e i musei come qualcosa di completamente alieno dalle finalità dell’Agenda digitale. Infatti, il recente D.L. 179/2012 (cd. “Decreto Crescita 2.0”), convertito in L. 221/2012, prende in considerazione esclusivamente i rapporti tra cittadini, imprese e pubbliche amministrazioni, mentre tace del tutto sulla digitalizzazione e disponibilità in rete del patrimonio scientifico e culturale. maiello@aib.it ","
"
https://aibnotizie.aib.it/le-disavventure-della-progettualita/,Le disavventure della progettualità,,AIB Notizie,,4 Luglio 2021,,HTML,https://aibnotizie.aib.it/,,,,CC BY-SA 4.0," In margine ad un convegno napoletano sulla destinazione di un edificio storico (e sulla biblioteca nazionale) una mia personale opinione. Ho letto con molto interesse il resoconto pubblicato su “La Repubblica Napoli”, dell’iniziativa “Cento idee per il Reale Albergo dei Poveri”, svoltasi su impulso del  ministro per il Sud Mara Carfagna in sintonia con il ministro della cultura Dario Franceschini. Sono stato colpito particolarmente dall’ipotesi, condivisa da diversi candidati alla carica di sindaco della città e dal vice segretario generale del ministero della cultura Salvo Nastasi, di trasferire a Palazzo Fuga la Biblioteca Nazionale di Napoli. E a questo proposito mi pare opportuno essere molto franchi: trasferire la Biblioteca Nazionale da un edificio storico ad un altro semplicemente non ha senso. L’operazione che, auspice Benedetto Croce, portò all’attuale sistemazione della Biblioteca Nazionale era il meglio che si poteva immaginare in un Paese tradizionalmente restio a sviluppare una specifica edilizia bibliotecaria. Un secolo dopo l’idea di ricollocare la stessa Biblioteca Nazionale in una struttura di grande suggestione ma che richiederà, come già emerso dal dibattito, risorse ancora più importanti di quelle previste, rischia di innescare un’ennesima “incompiuta”. Sarebbe preferibile lavorare su un aspetto oggi completamente sottovalutato: la Biblioteca Nazionale di Napoli, quale che sia la sua collocazione fisica nei prossimi anni, corre il rischio di non esistere più per mancanza di personale. Complici l’invecchiamento dei funzionari presenti e la totale assenza di una politica di turn over, come altri istituti culturali di questo Paese, in essa tra pochi anni non sarà più presente personale professionalmente qualificato. Non ci vuole molta immaginazione per comprendere come la mera raccolta di libri e documenti, per quanto di grandissimo valore storico e culturale, non faccia  una biblioteca. E’ questo che vogliamo? Ferruccio Diozzi Ferruccio.diozzi@gmail.com ","
 Biblioteca nazionale di Napoli, Real Albergo dei Poveri "
https://aibnotizie.aib.it/le-due-giornate-delle-biblioteche-lombarde-2021-e-2022/,"Le due giornate delle biblioteche lombarde, 2021 e 2022",,AIB Notizie,,6 Settembre 2022,,HTML,https://aibnotizie.aib.it/,,,,CC BY-SA 4.0," Un’occasione di condivisione interamente on line Il nuovo CER della Lombardia, eletto con mandato 2020-2023 in piena pandemia da Covid-19, si è trovato fin da subito a dover ripensare alle modalità di formazione dei soci AIB e a creare nuove occasioni di condivisione rivolte a tutti i bibliotecari in modalità “a distanza”. Con l’aiuto delle piattaforme Zoom, Meet e Moodle è stato possibile organizzare sia corsi di formazione sia di aggiornamento ma soprattutto rivolgere ai soci lombardi (e non) occasioni di confronto su temi importanti come le reazioni dei bibliotecari alla prima ondata della pandemia e l’intercultura.    L’ormai consolidato appuntamento con la “giornata delle biblioteche lombarde”, che fino al 2020 si era svolta in presenza, all’interno dei chiostri della Società Umanitaria e precisamente nel Salone degli Affreschi e aveva offerto ai bibliotecari non solo un’occasione di dibattito ma anche di socialità e di rinnovo dell’iscrizione alla nostra associazione,  è stata totalmente ripensato. Per l’anno 2021 pur lasciando fisso l’appuntamento di fine febbraio è stata organizzata una giornata interamente dedicata alla pandemia da Covid-19 che, organizzata completamente in linea, si è articolata su due diversi aspetti: da un lato il ricordo di un bibliotecario lombardo scomparso proprio nella fase più terribile del lockdown;  dall’altro la “reazione” dei bibliotecari alle restrizioni provocate dalla diffusione del virus attraverso la ridefinizione di nuovi ruoli e la comunicazione di nuovi servizi. Per il primo punto è stato ricordato Rino Clerici, bibliotecario del CSBNO scomparso nell’aprile del 2020, attraverso le testimonianze di Piero Ruggeri, direttore delle biblioteche del Campus Bovisa del Politecnico di Milano, suo amico di gioventù, e Gianni Stefanini direttore del CSBNO insieme ai colleghi e componenti del team di cui lo stesso Clerici aveva fatto parte per molti anni. La sezione AIB Lombardia ha voluto rendere omaggio al collega scomparso dedicandogli un breve profilo biografico all’interno del Dizionario bio-bibliografico dei bibliotecari italiani del XX secolo <www.aib.it/aib/editoria/dbbi20/clerici (ultima consultazione 1-9-2022)>.  Sul secondo punto la giornata è proseguita con l’intervento di Luca Valenza che ci ha portato nel vivo della pandemia e delle sue conseguenze, facendoci riflettere sul nuovo ruolo che la biblioteca deve ritagliarsi come luogo del benessere, un ruolo pro-attivo concentrato sui bisogni della comunità e sul concetto del welfare a servizio del cittadino attraverso una nuova concezione di “rete”.  A seguire Marco Ardesi, Alessandro Todeschini e Valentina Zelda Berardi della biblioteca di Concesio (BS) hanno illustrato attraverso esempi concreti come la loro biblioteca abbia saputo reagire alla pandemia proponendo alla propria comunità delle iniziative di aggregazione, di socialità, e di intrattenimento per tutta la famiglia pur rispettando le modalità “on line” a distanza previste dalle restrizioni. A chiusura della giornata Viviana Vitari del CER Lombardia insieme ai corsisti del corso sull’ “Information Literacy” ci ha illustrato le “ecoguide” una sorta di nuova sfaccettatura della figura di bibliotecario in grado di supportare i colleghi o rispondere ai loro quesiti al fine di tenere sempre vivi i saperi acquisiti all’indomani dei corsi di formazione AIB per l’attestazione delle competenze.  Anche per il 2022 il CER lombardo ha proposto una Giornata delle biblioteche lombarde solo in modalità “on line”. La giornata del 26 febbraio 2022 si è concentrata sul tema dell’intercultura, considerato una tematica fondamentale su cui riflettere per i bibliotecari, del resto particolarmente sentita in un momento in cui la situazione politica internazionale vedeva lo scoppio della guerra in Ucraina veramente vicino. Giovanna Malgaroli del gruppo di lavoro Mamma Lingua ha illustrato il progetto Mamma Lingua. Storie per tutti, nessuno escluso, progetto che ha lo scopo di promuovere la lettura di storie in lingua madre nelle famiglie straniere e che grazie all’Associazione Italiana Biblioteche e il Centro per il libro e la lettura del Ministero della Cultura diventa di rilevanza nazionale nel 2020.  Anna Vanzetti ha ripercorso una panoramica degli ultimi trent’anni di storia dell’intercultura, portandoci a scoprire il percorso delle biblioteche pubbliche italiane per adattare la propria azione ai cambiamenti sociali e alle richieste della nostra società. Viviana Vitari ci ha portato direttamente nel mondo del multilinguismo e dell’inclusione spiegando come la vita di una lingua dipenda dalla volontà dei suoi parlanti di farla vivere, usandola e insegnandola alle generazioni future,  delineando alcune fonti di informazione che possono favorire il dialogo con i migranti della nostra regione.  E’ seguita una carrellata di buone pratiche all’insegna dell’inclusione sia a livello regionale che internazionale: Laura Ricchina, ha raccontato le esperienze e i progetti più significativi dell’ultimo decennio in ambito interculturale del Sistema bibliotecario urbano di Milano. Francesco Bezzi di Fondazione Diakonia ONLUS ci ha fatto viaggiare all’interno dell’Abbazia di San Paolo d’Argon dove nel 2021 è nata la biblioteca multi culturale Fileo. Sofia Santi dell’Associazione Baobab con sede a Bellinzona ha condiviso la sua esperienza nella biblioteca interculturale, multilingue e partecipativa in Canton Ticino e infine Giulia Ceccutti ci ha guidato in Israele, all’interno del villaggio di Neve Shalom-Wahat al Salam (“Oasi di Pace”),  facendoci conoscere le biblioteche del Villaggio come luoghi di pace, di educazione e come laboratori di dialogo. Roberta Moro – AIB CER Lombardia roberta.moro@aib.it  ","
 formazione on line, Giornata biblioteche lombarde "
https://aibnotizie.aib.it/le-ecoguide-il-tam-tam-dellautoformazione-post-covid/,Le ecoguide: il tam-tam dell’autoformazione post-Covid,,AIB Notizie,,6 Aprile 2021,,HTML,https://aibnotizie.aib.it/,,,,CC BY-SA 4.0," Il sipario si chiude: non succede solo a teatro, ma anche alla fine di un corso di formazione che, superata la fatica, continua ad alimentare quella persistente filosofia dell’irrequietezza che contagia tutti per il solo fatto di essere bibliotecari. Ad accendere le luci della ribalta sono gli innovativi argomenti del contemporaneo e i neo-gruppi di studio che parlano con gli accenti di tutta Italia, grazie all’ineffabile potere dell’online di cui l’attuale formazione è debitrice. Quando, dopo le conclamate 25 ore di un corso AIB con attestazione delle competenze, si spegne l’ultimo collegamento e si ritorna a tutto campo nelle proprie sedi di lavoro, ci si sente carichi di buoni propositi per il quotidiano: come ogni dieta che si rispetti, si vorrebbe che gli apprendimenti appresi diventassero subito concretezza. Tuttavia la realtà è surrettizia e i fatti vagabondi: i desideri non si accendono in ambito lavorativo di risultati così automatici ed illuminanti come vorremmo. La riflessione su come procedere dopo la chiusura di un corso attraversa molti di noi, non senza un vago spleen. Ne abbiamo parlato con i colleghi iscritti al corso di information literacy (novembre 2020) e abbiamo ripreso la conversazione durante il corso di marketing e durante la Giornata AIB delle biblioteche lombarde (febbraio 2021). Se si sostiene l’obiettivo di alzare la media delle competenze, talvolta con processi di reskill, tal altra di upskill, ai corsi di formazione occorre affiancare nuovi strumenti di comunicazione generativa. Parliamo di quelle azioni che interrompono l’equivalenza dello scambio e che aumentano la capacità di selezionare, al bivio dell’offerta formativa, fra ciò che porta alla stagnazione dalla progressione. La dieta ecologica della formazione efficace non trasforma la sete di sapere in quel binge drinking a cui ci ha esposto il digitale negli ultimi 12 mesi: potrebbe invece sollecitare alla reciprocità del “passaggio del testimone”. A questo proposito, in un momento di tutoraggio si parlò in tono semiserio di “eco-guide”, un neologismo atto ad avvalorare il ruolo del discente e ad inserirlo in un processo di “empowerment” per sé e per i colleghi. All’indomani di un corso, tanti sentono infatti la necessità di continuare ad approfondire e sperimentare le tematiche apprese. L’azione di fungere da supporto competente ai colleghi che chiedono, oltre che essere parte di una buona pratica deontologica, ha altri punti di forza. Si impara facendo. Si sperimentano forme di apprendimento sostenibili nel quotidiano e nella gratuità della relazione professionale, in un gioco di scambio emotivo che riorganizza il sapere. Non ultimo, questo approccio “eco” concederebbe agli studiosi delle materie disciplinari di progredire più speditamente allargando i confini della scena e dei suoi “spett-attori”. Nel multimediale si parlerebbe di prosumer. Nel teatro di personaggi comprimari. Che cosa potrebbe significare sentirsi delle “eco-guide” e dare la propria disponibilità man mano che le competenze si affinano? Significa cominciare a compilare un elenco volontario di bibliotecari che, all’indomani di un corso AIB di attestazione delle competenze, si mettono a disposizione in una forma di peer-to-peer education per rispondere a quesiti o supportare altri bibliotecari.  Significa rinforzare i saperi acquisti che nel tempo diventano sempre meno vividi.   Il prefisso “eco” potrebbe intendersi per equilibrio, sostenibilità di un apprendimento fra pari e rispettoso di tempistiche più gestibili.  Si pensi all’eco-pedagogia di Bronfenbrenner, tutt’altro che sconosciuta tra docenti, formatori e specialisti di modelli didattici, che ha gettato le basi per il cognitivismo ecologico e il costruttivismo ecologico. L’Osservatorio Formazione AIB ha suggerito in questi ultimi anni di prestare una particolare attenzione al secondo. Per capire quanto interesse potesse destare questo ruolo di partecipazione eco-attiva nell’associazione, abbiamo inserito un ulteriore quesito nel questionario di valutazione del corso AIB 2021. Così hanno fatto altre sezioni su suggerimento dell’Osservatorio Formazione. Durante la giornata delle biblioteche lombarde Nicolò Viviani e Samuele Camnasio sono stati portavoce dei risultati ottenuti, mentre Francesca Nidola ha commentato il gioco di parole fra “ecoguide” e “e-con(n)guide” in cui  “E” sta per congiunzione di persone, idee, competenze; “CO(N)” sta per connessione, relazione, confronto; “GUIDE” dà invece l’idea di qualcuno che accompagna, indica una strada senza forzare la mano,  lascia liberi di scegliere concretamente cosa fare. Con i corsisti si è discusso su come superare una formazione ready-made e su come dare concretezza al percorso formativo condividendolo fin da subito nella propria realtà lavorativa. Ecoguide o eco(n)guide che siano, ciò che emerso è stata l’esigenza di farsi voce sottile e solidale fra colleghi che si associano non per scopi sindacali o privatistici, ma per ricreare quello spirito che una volta animava le corporazioni. Ci si aiutava vicendevolmente, si ereditava un lavoro. Oggi lo facciamo anche per aumentare il livello medio delle nostre competenze. Un impegno graduale e progressivo che non conosce fine, perché si innesta nello sforzo di una resilienza a cui tutti ci sentiamo chiamati, e non solo ultimamente. Riferimenti (ultima consultazione alla data del 01.4.2021) www.aib.it/struttura/sezioni/lombardia/2021/89059-xxix-giornata-delle-biblioteche-lombarde/ https://www.aib.it/attivita/2020/86844-ghostbusters-in-biblioteca-strategie-per-facilitare-lincontro-con-i-pubblici-che-cambiano/ https://www.aib.it/attivita/2020/85326-guerrilla-libraries-information-literacy-e-cittadinanza-digitale/ Viviana Vitari Bibliotecaria AIB CER sezione Lombardia (formazione, innovazione) viviana.vitari@aib.it ","
 formazione; apprendimenti informali "
https://aibnotizie.aib.it/le-nuove-linee-guida-per-i-servizi-bibliotecari-per-ragazze-e-ragazzi-0-18-in-italiano/,Le nuove linee guida per i servizi bibliotecari per ragazze e ragazzi 0-18 in italiano,,AIB Notizie,,18 Aprile 2021,,HTML,https://aibnotizie.aib.it/,,,,CC BY-SA 4.0," É con piacere che vi segnaliamo che le nuove linee guida per i servizi bibliotecari per ragazze e ragazzi 0-18 pubblicate da IFLA ora sono disponibili anche in italiano, grazie al prezioso lavoro di traduzione di Antonella Lamberti, Annamaria Di Giovanni e Fiamma De Salvo e al supporto della Commissione nazionale biblioteche e servizi per ragazzi. Sviluppate da IFLA Library Services to Children and Young Adults Section e curate da Carolynn Rankin, le nuove linee guida propongono una revisione dell’ultima release che risale al 2003, con nuovi standard internazionali di gestione e valutazione e l’introduzione di interessanti novità e aggiornamenti su servizi e buone pratiche per i pubblici under 18 della biblioteche.    ","
 Biblioteche per ragazzi "
https://aibnotizie.aib.it/le-risorse-dei-fondi-strutturali-ue-come-possono-accedervi-le-biblioteche/,Le risorse dei fondi strutturali UE: come possono accedervi le biblioteche,,AIB Notizie,,21 Maggio 2021,,HTML,https://aibnotizie.aib.it/,,,,CC BY-SA 4.0," Alcuni anni fa proposi alla Biblioteca dove lavoro di far acquistare il libro  “L’Europa chiama, il sud risponde?” di Giuseppe Rosa e Massimo Giannini – editore Giannini, uno dei pochi testi sull’utilizzo dei fondi strutturali nel nostro paese. Vi sono moltissimi rapporti di documentazione di fonte pubblica su questa tematica ma pochi autori scrivono sull’argomento. Eppure il tema dei fondi strutturali ha assunto in questi anni un’importanza sempre più rilevante al punto che i due esperti della Confindustria  avevano sentito l’esigenza di rilevare quello che si era fatto in Italia ma anche quello che si poteva fare e non si era fatto.  Da quelle opportunità è passato del tempo  e ora l’Italia, con la pandemia e con l’approvazione del PNRR,  deve  affrontare con risorse importanti la sfida di una ricostruzione e di una crescita basandosi sui finanziamenti dell’Europa. La dimensione delle risorse che si renderanno disponibili è stata la motivazione principale per organizzare il webinar del 28 aprile  “Chiedete e vi sarà dato. Come le biblioteche possono accedere alle risorse dei fondi strutturali” promosso da EBLIDA, da  Rete delle Reti e dall’AIB per illustrare  le opportunità per le biblioteche. In particolare si è evidenziata la necessità di saper definire un obiettivo per poi trasformarlo in progetto, di individuare lo strumento erogativo più adatto e di sviluppare la candidatura  sotto il profilo della relazione progettuale, del  budget, degli aspetti tecnico-amministrativi. Sono intervenuti sull’argomento, ciascuno per la sua competenza, Giovanni Bergamin, coordinatore dell’Osservatorio permanente biblioteche e sviluppo sostenibile, Stefano Parise e Giuseppe Vitiello di EBLIDA, Francesca Leon, Cecilia Cognigni e Valentina Bondesan della Rete delle reti. Nel corso dell’evento sono state evidenziate alcune principali caratteristiche dei fondi: accessibili  da grandi e da piccole istituzioni, possibilità di impiego in progetti di natura trasversale, loro durata (6 anni). Considerato il momento così particolare tutti gli addetti ai lavori sono stati invitati a  “Think the unthinkable”, pensare l’impensabile. in un percorso che proseguirà con la creazione di “Virtual labs” per  creare, nei prossimi mesi, strutture in cui si possa lavorare in squadra per la progettazione con un conduttore competente sull’argomento e un facilitatore con competenze tecniche. Per evidenziare meglio le potenzialità durante il webinar sono stati presentati alcuni casi di buone pratiche attuate in progetti di due  città come Torino e Bologna che hanno utilizzato i fondi del PON Programma Operativo Nazionale “Città Metropolitane 2014 – 2020”, adottato dalla Commissione Europea e finanziato dai Fondi Strutturali. Con una dotazione di oltre 892 milioni di Euro il programma mirava a  sostenere l’Agenda urbana europea, che individua nelle aree urbane i territori chiave per cogliere le sfide di crescita intelligente, inclusiva e sostenibile poste dalla Strategia Europa 2020. In entrambi casi si sono avuti significativi esempi di buoni sviluppi progettuali facendo leva sulla disponibilità e volontà delle amministrazioni locali. Anche alla luce di queste esperienze passate occorre ora lavorare con determinazione partendo dalla lettura del PNRR (Piano Nazionale di ricostruzione e resilienza) e dalle osservazioni alla prima versione presentate dall’AIB (https://www.aib.it/attivita/comunicati/2021/88696-osservazioni-aib-recovery-plan-piano-ripresa-resilienza/ ). Da qui si può partire per provare a pensare delle proposte e scrivere a obiss@aib.it per sottoporre suggerimenti e commenti. Sarebbe bello se il prossimo libro  sull’argomento dei fondi strutturali avesse un titolo come  “ L’Europa chiama, i bibliotecari rispondono!” Paola Maddaluno ","
 Fondi strutturali "
https://aibnotizie.aib.it/legature-a-convegno/,Legature a convegno,,AIB Notizie,,25 Novembre 2023,,HTML,https://aibnotizie.aib.it/,,,,CC BY-SA 4.0,"  Nei giorni 26 e 27 ottobre 2023, presso la Biblioteca Malatestiana di Cesena, si è svolto il Convegno Internazionale La legatura dei libri antichi. Storia e conservazione, organizzato grazie alla collaborazione fra l’Associazione Italiana dei Conservatori e Restauratori degli Archivi e delle Biblioteche (AICRAB), la Biblioteca Malatestiana stessa ed il Comune di Cesena. L’evento si è svolto con il contributo della Direzione generale Educazione, ricerca e istituti culturali del Ministero della Cultura ed il patrocinio di AIB Emilia-Romagna, della quale ha portato i saluti il Consigliere CER Paolo Zanfini, anche Direttore scientifico dell’istituzione bibliotecaria cesenate. I lavori si sono articolati in due giornate – la prima presieduta da Melania Zanetti (Presidente AICRAB) e la seconda da Paola Degni (Università Ca’ Foscari Venezia) – e hanno visto l’avvicendarsi al tavolo di relatori sia italiani sia provenienti da altri paesi europei, studiosi di lunga e comprovata esperienza accanto a giovani e brillanti ricercatori. Fra i diversi aspetti dello studio delle legature, un posto di rilievo hanno rivestito i censimenti: si sono analizzate esperienze italiane, come l’indagine attualmente in corso a cura dello storico della legatura Federico Macchi ed il censimento delle legature medievali (CLEM), avviato dall’Istituto Centrale per la Patologia del Libro nel 1985, focalizzato sulla descrizione di strutture e materiali delle legature medievali conservate nelle biblioteche italiane e qui illustrato dal suo iniziatore Carlo Federici (Scuola Vaticana di Biblioteconomia); non è poi mancato un caso straniero, con il progetto sloveno descritto da Jedert Vodopivec Tomažič (Univerza v Ljubljani & Alma Mater EC Maribor). Se i censimenti sono anche occasione preziosa per riflessioni critiche sull’approccio metodologico, sul bilancio dei risultati e sulle prospettive future – di cui, per esempio, la relazione di Jérémy Delmulle (Institut de Recherche et d’Histoire des Textes, Paris) ha fornito un lucido quadro in relazione al contesto francese degli ultimi sessant’anni -, gli strumenti della biblioteca come cataloghi ed inventari rivestono talvolta un ruolo determinante nella ricostruzione storica dell’opera del legatore, secondo quanto emerso dai contributi di Antonio Manfredi (Biblioteca Apostolica Vaticana) e Konstantinos Choulis (Università dell’Attica Occidentale). Infine, l’analisi sistematica e metodologicamente solida non può che essere la base di approfondimenti scientifici, come nelle ricerche descritte da Paul Bertrand (Université Catholique de Louvain) sulle legature realizzate a Cambrai e a Saint-Omer, da Eliana Dal Sasso (Universität Hamburg) sul confronto fra le tecniche legatorie copta ed etiopica, da Karin Scheper (Universitaire Bibliotheken Leiden) sulle legature islamiche nelle collezioni di Leida, da Anna Gialdini (Fondazione Bruno Kessler) sul contesto di produzione delle legature ‘alla greca’ in Italia e in Francia fra XV e XVI secolo, e da Nicoletta Giovè Marchioli (Università di Padova) sulle tracce lasciate dai legatori sui propri manufatti. La prima giornata ha altresì ospitato l’intervento di Paola Errani (già Biblioteca Malatestiana) e Marco Palma (già Università di Cassino), che hanno presentato alcuni risultati del corrente progetto di catalogazione Incunaboli in Romagna I. L’amplissima adesione di pubblico e l’attiva partecipazione dei presenti alle fasi di dibattito non possono che testimoniare una reale esigenza di formazione e aggiornamento sulla storia e le tecniche di legatura nella produzione bibliografica antica, e sulla conservazione di tali manufatti. Si tratta di un tema al quale coloro che si occupano di manoscritti e di libri antichi a stampa si accostano da differenti prospettive scientifiche e professionali, e tuttavia spesso considerato terreno di una ristretta cerchia di specialisti. Al contrario, all’indomani del Convegno cesenate l’impressione è che il campo d’indagine sia fertile humus, nella quale le competenze degli studiosi possono efficacemente integrarsi con l’esperienza della pratica professionale: gli interventi dei relatori si sono infatti combinati con le osservazioni, le esperienze e le riflessioni della platea, e tali spunti messi a fattor comune hanno generato un confronto stimolante per tutti. La ricchezza del risultato è stata senz’altro determinata dai diversi profili presenti in sala – studiosi, accademici, insieme con archivisti, bibliotecari e restauratori – i quali hanno dato vita ad una ‘poliedricità’ di riflessione che rispecchia la vocazione di AICRAB a rivolgersi a tutti coloro che operano per la conservazione del patrimonio archivistico e bibliografico, a cominciare dallo studio e nelle diverse declinazioni di attività.    Fra i numerosi spunti emersi spiccano alcune criticità, segnalate da più di una relazione e richiamate nelle riflessioni conclusive di Zanetti e Zanfini. In particolare, quasi un leitmotiv si è riconosciuto nei limiti della terminologia caratterizzante la descrizione delle legature antiche, laddove perfino l’autorevole Language of Bindings Thesaurus (LoB) si dimostra manchevole: tema cardine dell’intervento di Nicholas Pickwoad (University of the Arts, London), l’assunto si è poi contestualizzato in altre riflessioni, a prescindere dall’idioma di riferimento. L’intento di condividere metodologie di descrizione e studio delle legature, specie a partire dall’esperienza degli ormai molteplici censimenti avviati e talvolta anche conclusi, denota l’esigenza di prassi e sistematicità di trattamento a livello internazionale, che andrebbero a grande beneficio del progredire degli studi e delle ricadute di essi sull’attività di archivisti, bibliotecari e restauratori. I bibliotecari che si dedicano alla descrizione di manoscritti e libri a stampa antichi, infatti, sono ben consapevoli delle difficoltà che si incontrano quando ci si appresta a descrivere le legature antiche e ad ipotizzarne datazioni, anche ampie: pur potendo contare sull’ausilio di solidi studi anche di tipo sistematico (si ricordino, a titolo esemplificativo e non esaustivo, i lavori di Franca Petrucci Nardelli e di Mirjam M. Foot), spesso non è compito semplice per il catalogatore spingersi oltre le poche righe descrittive della macrostruttura e dei principali materiali impiegati nelle legature. Di sicura utilità sarebbe pertanto avere a disposizione degli exempla raccolti in banche dati digitali, manutenute, aggiornate e fra loro interoperabili – laddove il progetto di un contenitore unico, ovviamente collegato ai cataloghi, pare ancora difficilmente realizzabile. In tale prospettiva l’apporto di studiosi della storia del libro a stampa potrebbe sviluppare ulteriori e stimolanti indagini, per esempio su eventuali relazioni fra specifiche edizioni e tipologie di legatura. Anche nell’ottica di offrire una prima risposta alla percepita carenza di coordinamento generale nello studio delle legature, l’auspicio conclusivo dell’incontro è stato quello di aver dato inizio ad una serie di proposte scientifiche in continuità, avendo aperto un rinnovato tavolo di confronto che potrà arricchirsi di voci nel prossimo futuro. Il Convegno ha senz’altro dato prova di come il trattamento delle legature dei libri antichi, nelle diverse sfaccettature, si manifesti nella sua problematicità e coi suoi nodi ancora da sciogliere ma, nel contempo, si riveli fucina di nuovi traguardi raggiungibili grazie all’integrazione delle competenze di diversi professionisti del patrimonio. Di grande aiuto per proseguire il percorso intrapreso sarà la pubblicazione degli Atti del Convegno, online ad accesso aperto, prevista per il 2024 ed affidata alle Edizioni Ca’ Foscari di Venezia. Anna Bernabè (CER AIB Emilia-Romagna), anna.bernabe@aib.it  ","
 Fondi speciali;, Legature antiche "
https://aibnotizie.aib.it/leggere-studiare-crescere-promuovere-la-lettura-a-scuola-ledizione-campana-del-corso-aib-per-docenti/,"Leggere, studiare, crescere: promuovere la lettura a scuola. L’edizione campana del corso AIB per docenti",,AIB Notizie,,14 Marzo 2018,,HTML,https://aibnotizie.aib.it/,,,,CC BY-SA 4.0,"  Dal 2017 l’Associazione Italiana Biblioteche ha intrapreso il percorso per giungere al riconoscimento di ente formatore da parte del MIUR ed erogare formazione destinata al corpo docente, ai sensi della Direttiva Giannini n. 170/2016. Il percorso terminerà dopo tre anni consecutivi di corsi organizzati dall’AIB,  riconosciuti dal MIUR e  depositati nel catalogo on line della piattaforma SOFIA, Sistema Operativo per la Formazione e le Iniziative di Aggiornamento dei docenti. AIB ha avviato la prima tranche di tali iniziative formative attraverso due corsi in modalità blended learning, riconosciuti dal MIUR: Information Literacy: insegnanti in azione (Toscana, Piemonte, Friuli, Veneto) e Leggere, studiare, crescere: promuovere la lettura a scuola (Abruzzo, Campania, Marche, Calabria). Quest’ultimo offre  agli insegnanti una panoramica della produzione editoriale per bambini e ragazzi e ridefinisce strategie educative attraverso promozione e inserimento della lettura nei programmi scolastici anche con l’uso degli strumenti del Web 2.0. Le lezioni si sono svolte il 21, 22 e 26 febbraio 2018, presso l’Istituto Comprensivo Michelangelo Augusto di Napoli, partner della Sezione regionale AIB nell’iniziativa. Hanno aderito 18 insegnanti provenienti dalle scuole primarie e secondarie di primo grado del territorio campano che hanno utilizzato il bonus della carta docente per l’acquisto del corso, ai quali si sono aggiunti 15 bibliotecari, dopo la decisione di aprire le iscrizioni anche al personale non docente. E’ stata condotta una campagna di promozione del corso presso gli istituti scolastici campani attraverso i canali di informazione AIB (sito web e newsletter) e con l’incontro di presentazione dell’iniziativa ai docenti, svoltosi a Napoli il  7 dicembre 2017, con Patrizia Lùperi, Chiara Esposito, Dirigente Scolastico dell’I.C. “M. Augusto” e chi scrive in veste di tutor. Il corso, della durata di 30 ore, prevede 12 ore di lezioni frontali tenute da Giuseppe Bartorilla, responsabile della Biblioteca dei Ragazzi del Comune di Rozzano (MI) e da Patrizia Lùperi, coordinatore del progetto e co-coordinatore dell’Osservatorio Formazione AIB, cui si aggiungono 18 ore di formazione a distanza sulla piattaforma Edmodo, in corso di svolgimento. Edmodo è una piattaforma di e-learning sociale usata da insegnanti, studenti e genitori, un ambiente interattivo che riproduce una classe virtuale in cui si svolgono attività didattiche, si assegnano quiz e sondaggi, ci si scambia appunti e informazioni, si  postano commenti. Una settimana prima dell’inizio delle lezioni agli iscritti è stato somministrato un questionario sulle competenze digitali per testare il livello di conoscenza dei più diffusi strumenti del Web 2.0 utilizzati per lo scambio di risorse o per la didattica on line (Padlet, Edmodo, Google Drive, Dropbox), e la dimestichezza con la comunicazione attraverso i social network e con metodologie e-learning. Sono state poste domande sui browser utilizzati e sulle strategie di ricerca delle informazioni adottate in rete.  L’analisi delle risposte è stata utile per valutare l’esperienza dei corsisti con la rete, definendo azioni finalizzate all’erogazione di contenuti didattici e project works in base al livello di competenze digitali possedute. I risultati hanno evidenziato una limitata propensione degli insegnanti alla consultazione delle iniziative formative presenti nel catalogo on line della piattaforma SOFIA e la limitata conoscenza di OPAC e MetaOPAC, spesso confusi con i cataloghi editoriali on line. Nel corso dei primi due incontri Giuseppe Bartorilla ha trattato il tema della letteratura per l’infanzia e l’adolescenza con la presentazione di diversi generi letterari ed opere di tendenza fra gli adolescenti (silent book,  fumetti, albi illustrati,  romanzi distopici,  sick lit). Sono state indagate le nuove frontiere della lettura che si apre a modalità di fruizione quali  e-book e e-reader e le possibilità offerte dal digitale per l’interazione tra utenti/lettori: crossmedialità, social network, blog. L’interesse per questi temi ha portato i docenti a lavorare su bibliografie tematiche su Padlet, piattaforma per insegnanti e studenti e ad aprire un blog per sperimentare uno strumento interattivo che comunichi il piacere per la lettura. Successivamente Patrizia Lùperi ha sottolineato come le biblioteche scolastiche siano luoghi per l’apprendimento permanente degli studenti e del cittadino, spazi per formarsi ed (in)formarsi  in cui il bibliotecario funge da mediatore nello sviluppo di una cittadinanza attiva attraverso l’acquisizione di competenze legate all’information literacy. Ci si è poi dedicati a tecniche e strategie di ricerca nel web legate a concetti quali il browsing, il searching o l’effetto serendipity, fornendo informazioni sui principali cataloghi, portali e repository documentali consultabili on line, facendo attenzione al problema delle licenze digitali. L’aspetto interessante del percorso di formazione deriva dall’interazione tra professionalità diverse. Bibliotecari e docenti sono entrambi educatori ma è dalla condivisione di esperienze eterogenee che nascono nuovi saperi. Le  connessioni che si generano anche a distanza sono punto di partenza per lo sviluppo di processi di apprendimento cooperativo, ramificazioni dell’albero della conoscenza descritti da Lévy secondo i tre principi fondamentali: «Nessuno sa tutto, ognuno sa qualcosa, la totalità del sapere risiede nell’umanità»[1]. Nuovi scenari si intravedono nei percorsi progettati per formare i docenti all’uso di metodologie didattiche e  di competenze digitali. Gli insegnanti sono poco inclini all’utilizzo delle tecnologie rispetto ai bibliotecari ma questi hanno sicuramente molto da imparare nelle tecniche pedagogiche e nelle metodologie per l’apprendimento attivo con l’uso di specifiche piattaforme digitali. Si attende la fine dei percorsi formativi delle altre regioni, per la cui buona riuscita si sono impegnati dirigenti scolastici, presidenti di sezione e associati nel ruolo di formatori o tutor, per trarre le conclusioni su quest’esperienza di collaborazione tra AIB e MIUR, tenendo sempre presente che l’obiettivo AIB è ottenere il riconoscimento di ente accreditato per l’erogazione di formazione certificata. Per questo l’associazione ha presentato nel settembre u.s., per il secondo anno consecutivo, domanda al MIUR per il riconoscimento di entrambe le iniziative formative rivolte al personale scolastico, da organizzare in almeno tre regioni e da realizzarsi nel corso dell’anno scolastico successivo. Hanno aderito al progetto Umbria e Sicilia ma, visto l’alto interesse mostrato dagli insegnanti campani, non è escluso che, anche in Campania si riesca a realizzare un corso sull’Information Literacy. Resta ancora molto lavoro da fare ma il traguardo dell’accreditamento dell’offerta formativa per AIB, cui potranno partecipare altre regioni, nuovi docenti e giovani e-tutor, è a portata di mano. [1] Pierre Lévy, L’intelligenza collettiva: per un’antropologia del cyberspazio, traduzione di M. Colò e D. Feroldi. Milano: Feltrinelli, 2002, p. 211. Manuela De Noia, membro Osservatorio Formazione AIB manuela.denoia@gmail.com  ","
 AIB Formazione, formazione "
https://aibnotizie.aib.it/letterariamente-un-gruppo-di-lettura-a-roma/,LetterariaMente: un gruppo di lettura a Roma tra normalità e pandemia,,AIB Notizie,,16 Maggio 2021,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo un articolo di Valentina Rovacchi dedicato al Gruppo di lettura “Letterariamente” della Biblioteca Ernesto Valentini della Facoltà di Medicina e Psicologia di Sapienza Università di Roma. Il Gruppo di lettura è stato avviato nel 2018 ed è tuttora attivo con incontri periodici on line. Tre anni fa, il 21 marzo del 2018, con l’auspicio del primo giorno di primavera, nasceva  il gruppo di lettura LetterariaMente per iniziativa di due bibliotecarie in servizio nella Biblioteca “Ernesto Valentini” della Facoltà di Medicina e Psicologia di Sapienza Università di Roma. E l’esperienza, nonostante le difficoltà, ancora continua. Da qualche tempo il Sistema Bibliotecario caldeggiava un tentativo che sondasse la possibilità di impiantare all’università una tipologia di attività tipica delle biblioteche di pubblica lettura, complice il contatto con il coordinamento dei Circoli di lettura delle Biblioteche di Roma. Così, tra dubbi e incertezze iniziali, hanno preso via gli incontri mensili nella sede di Psicologia della Facoltà. Al di là di ogni previsione, l’accoglienza è stata ottima: fin da subito, al gruppo hanno partecipato studenti, docenti, bibliotecari, personale tecnico/amministrativo dell’Ateneo, ma anche esterni con il desiderio di condividere le proprie impressioni di lettura. Il confronto sulle opere (in genere, romanzi) scelte per la lettura è ovviamente del tutto libero e non condizionato da competenze di critica letteraria. Il testo che riceve il maggior numero di voti, tra quanti sono stati proposti in base a un hashtag, anch’esso individuato mensilmente, sarà oggetto di lettura individuale e di discussione collettiva. Con il lockdown di marzo 2020, il gruppo ha subìto una battuta d’arresto, nello smarrimento generale e per la difficoltà di reinventare luoghi di incontro “virtuali”. Ma a novembre 2020 gli incontri sono ripresi online e ancora più belli di prima, perché abbiamo potuto ospitare alcuni scrittori (Sandro Veronesi, Fabio Stassi con Remo Rapino, Francesca Serafini) e allargare così a tutta la comunità la fruizione di un’offerta culturale non strettamente disciplinare. Precedentemente la Biblioteca Valentini aveva già organizzato alcune iniziative in presenza, insieme ad altre Biblioteche Sapienza e nell’ambito della Terza Missione. Di sicuro la più divertente è stata la Maratona di lettura, in seno a Il Maggio dei libri del 2019: per un intero pomeriggio, si sono avvicendati una trentina di lettori, suscitando la curiosità degli studenti e un grande piacere nei presenti. Letture ad alta voce, del resto, non sono mancate in molti appuntamenti, complice la bravura quasi attoriale di alcuni partecipanti. Ora non ci resta che attendere la possibilità di un ritorno agli incontri dal vivo, per accrescere il senso di condivisione e vicinanza che la lettura crea all’interno di un Gruppo ad essa dedicato. Valentina Rovacchi Biblioteca “Ernesto Valentini”, Facoltà di Medicina e Psicologia, Sapienza Università di Roma ","
 gruppo di lettura, LetterariaMente "
https://aibnotizie.aib.it/lettura-digitale-biblioteca/,Lettura digitale in biblioteca: legalizziamola!,,AIB Notizie,,31 Maggio 2014,,HTML,https://aibnotizie.aib.it/,,,,CC BY-SA 4.0," L’Associazione Italiana Biblioteche, aderendo alla campagna di sensibilizzazione “The right to e-read”, intende promuovere presso i cittadini e le istituzioni il tema della lettura digitale in biblioteca. La campagna persegue l’obiettivo di ottenere una riforma della legislazione in materia di diritto d’autore chiara, in grado di fornire alle biblioteche e a tutti i loro utenti l’accesso alle ricchezze della conoscenza e dell’immaginazione umana, indipendentemente dal formato e dal mezzo di comunicazione. Cosa chiede l’AIB in concreto? Chiediamo che le biblioteche possano comprare e-book a prezzi accettabili e li possano usare a condizioni ragionevoli. Il problema è che molti editori vendono gli e-book a prezzi elevati, o non li vendono affatto alle biblioteche. Chiediamo di poter offrire agli utenti delle biblioteche le edizioni più recenti, come si fa con i libri a stampa. Il problema è che alcuni editori (il 50%, secondo indagini recenti) rifiutano di fornire alle biblioteche le licenze d’uso necessarie a tale scopo. Chiediamo che tutti i cittadini, non solo quelli in grado di spendere, possano accedere liberamente al prestito di e-book nelle biblioteche pubbliche. L’attuale quadro giuridico impedisce alle biblioteche di svolgere efficacemente i loro servizi di base in ambiente digitale, in particolare per quanto riguarda l’acquisto e il prestito di e-book. Per i libri cartacei il diritto esclusivo di distribuzione si esaurisce in ambito comunitario dopo la prima vendita, il che consente a una biblioteca di selezionare e acquistare edizioni a stampa, e di prestarle agli utenti secondo le loro politiche di accesso alle collezioni, orientate alla massima soddisfazione dei bisogni del maggior numero di utenti possibili, attuali e futuri. Secondo l’interpretazione prevalente, l’accesso a contenuti online è un servizio non soggetto al regime di esaurimento comunitario, cosicché i titolari dei diritti sono liberi di decidere di volta in volta se consentire l’accesso ad un contenuto, con quali modalità, a quali condizioni tecniche ed economiche e per quanto tempo. Con questa interpretazione, saranno gli editori, e non i bibliotecari, ad avere il potere decisionale sulle collezioni e sui servizi digitali delle biblioteche. Ciò significa che le biblioteche non saranno più in grado di garantire il libero accesso ai contenuti, alle informazioni e alla cultura per i cittadini europei. Nel luglio 2012, la Corte di Giustizia europea ha tuttavia stabilito che il regime di esaurimento relativo all’acquisto di software si applica sia ai download elettronici sia ai supporti fisici. Alcuni esperti legali sostengono che il regime di esaurimento dovrebbe valere anche per gli e-book. Come puoi sostenere la campagna? Puoi divulgare i temi della campagna “Lettura digitale in biblioteca: legalizziamola!” presso i cittadini, le istituzioni e i soggetti interessati. La campagna di sensibilizzazione prevede anche un evento social, promosso dall’AIB su Facebook, che culminerà il 23 aprile 2014 in occasione delle celebrazioni per la Giornata mondiale del Libro e del Diritto d’Autore. Aderisci all’evento e divulgalo tra i tuoi contatti! Nel corso della conferenza stampa svoltasi il 23 aprile a Bruxelles, Eblida ha lanciato la raccolta firme a sostegno della campagna. Invitiamo tutti i sostenitori delle biblioteche a firmare la petizione e a diffonderla!  ","
 Diritti digitali, EBLIDA, lettura digitale "
https://aibnotizie.aib.it/libri-da-oscar/,Libri da Oscar. Intervista ai Moonbot Studios,,AIB Notizie,,14 Giugno 2012,,HTML,https://aibnotizie.aib.it/,,,,CC BY-SA 4.0," Per “De Bibliotheca” abbiamo intervistato i Moonbot Studios, dove è stato ideato e realizzato “The fantastic flying books of mr. Morris Lessmore”, che ha vinto l’Oscar 2012 come miglior cortometraggio d’animazione. I bibliotecari hanno accolto con piacere la notizia che l’Oscar per il miglior cortometraggio sia stato vinto da “The Fantastic Flying Books of Mr. Morris Lessmore”. Come è nato questo progetto? All’inizio il film è stato ispirato da un caro amico e mentore, Bill Morris, amante dei libri e influente membro del mondo editoriale per bambini. Quando abbiamo fondato i Moonbot Studios il racconto è diventato la base del nostro primo corto di animazione. In origine il racconto di mr. Morris era stato pensato come libro. Ironicamente il racconto è diventato un film di animazione e una app per iPad molto prima di diventare un libro (la cui pubblicazione è prevista per l’estate 2012). Abbiamo realizzato il film in sei mesi. Nel corso della produzione venne presentato il primo iPad e sapevamo che avremmo dovuto utilizzare questo nuovo medium. Abbiamo creato la app in circa tre mesi. C’è qualche ragione dietro la scelta  del soggetto? È stato ispirato in egual misura dall’uragano Katrina, Buster Keaton, il Mago di Oz, e dall’amore per i libri: “The Fantastic Flying Books of Mr. Morris Lessmore” è un’allegra allegoria sui poteri terapeutici del racconto. Volevamo costruire una storia senza tempo che fosse radicata nelle passioni e nelle emozioni personali degli autori. Avete utilizzato la tecnologia digitale per raccontare storie sui libri, che sono una delle classiche tecnologie “analogiche”. C’è un terreno comune? Cerchiamo di creare un ibrido fra tecnologia, animazione e narrazione tradizionale, che riporti ai film muti e ai musical in technicolor della MGM. I nostri fondatori, artisti e registi William Joyce e Brandon Oldenburg, e Lampton Enochs, esperto produttore di film, hanno un’esperienza basata su animazione, tecnologia, film e letteratura. La nostra filosofia è di sviluppare le nostre storie come fossero libri. applicazioni interattive e giochi con una narrativa coinvolgente ed emotiva e un’emozionante estetica visiva, e trasformare l’arte della narrazione. Potevamo usare una gamma di tecniche, fra cui miniature filmate, stop motion, animazione 2D e 3 D. Non volevamo diminuire il tradizionale aspetto dei libri ma piuttosto aumentare l’esperienza narrativa verso un’altra eccitante dimensione attraverso un’evoluzione tecnologica. La maggior ispirazione nell’immergersi in una app per iPad è che questo apparecchio sembrava mantenere la promessa Cosa pensate di biblioteche e librerie? Sono ancora importanti? Le frequentate? Siamo appassionati di libri e quindi andiamo dove troviamo pile di libri. Consideriamo l’eccezionale importanza dei libri nell’educazione delle persone e nell’avviare il dialogo e la conversazione. Inoltre i libri sono essenziali nell’accendere l’immaginazione dei bambini. Come molti autori anche noi sosteniamo la libertà di espressione e la parola scritta. Crediamo che le biblioteche siano il luogo dove celebrare il potere della narrativa. Abbiamo basato la storia di mr. Morris Lessmore in una fantastica biblioteca popolata da libri viventi come riflessione sul potere curativo e creativo del racconto. Ci sarà un seguito a “The fantastic flying books”? Al momento i Moonbot Studios stanno lavorando su diversi progetti. L’edizione del libro di “The fantastic flying books…” e la app in realtà aumentata per iPad, previste per questa estate, che aggiungeranno un nuovo elemento alla collezione di Morris Lessmore. Inoltre abbiamo creato “The Numberlys”, una app interattiva per iPad disponibile su iTunes, ispirata in parte a “Metropolis” di Fritz Lang, un mondo in bianco e nero senza lettere, dove esistono solo numeri. Abbiamo un certo numero di cortometraggi e applicazioni in uscita nei prossimi mesi, rimanete in collegamento! Volete dire qualcosa ai bibliotecari italiani? Sì. “I bibliotecari e gli insegnanti della mia giovinezza hanno riconosciuto le mie capacità e hanno indirizzato i miei interessi creativi nel disegno e nella narrazione, che mi hanno portato alla più gratificante e soddisfacente carriera che io potessi mai immaginare”, ha detto William Joyce, cofondatore dei Moonboot studios. “Un bibliotecario, in particolare, quando avevo cinque anni mi mostrò una copia di “Where the wild things are”. Il libro era appena uscito ed era stato accolto da pareri controversi. Quel bibliotecario mi diede un’opportunità condividendo con me quel libro, che divenne il catalizzatore di ogni cosa su cui oggi lavoro, insegnandomi ad ampliare i confini e ad osare se realmente ero convinto dell’idea contenuta in un racconto”. (Grazie a Andrea Carlos per la collaborazione) deveris@aib.it ","
 Intervista "
https://aibnotizie.aib.it/libri-e-biblioteche-in-cinque-pellicole-ritrovate/,Libri e biblioteche in cinque pellicole ritrovate,,AIB Notizie,,31 Maggio 2020,,HTML,https://aibnotizie.aib.it/,,,,CC BY-SA 4.0,"   Nell’estate 2010, nel periodo di  revisione e spolveratura della biblioteca Augusta di Perugia vennero rivenute – in fondo a una cassettiera destinata alle stampe di grande formato – 5 bobine metalliche, le cosiddette ‘pizze’, destinate alla conservazione di pellicole cinematografiche. Le bobine, di differente formato,  erano contrassegnate dall’etichetta “Ministero della Pubblica Istruzione – Corona Cinematografica”. Non essendo presente in biblioteca un proiettore per le pellicole in questione era plausibile che le bobine fossero arrivate molti anni prima da una biblioteca scolastica, dal Provveditorato agli Studi, o dalla Biblioteca per Ragazzi (oggi Biblioteca Villa Urbani). Per poter identificare il materiale venne chiesto il parere di Fabio Melelli, critico cinematografico. Con il suo aiuto  si risalì alla casa di produzione, Società Corona Cinematografica, attiva dagli anni Quaranta fino al 1997 con migliaia di cinegiornali e documentari, che erano al centro di un progetto di conservazione e restauro da parte della Cineteca di Bologna. Venne organizzata una proiezione presso un collezionista, e fu possibile appurare che le pellicole – 16 mm a colori con sonoro – erano ben conservate e che il contenuto era particolarmente interessante, soprattutto per una biblioteca. Successivamente la Cineteca di Bologna manifestò interesse ad acquisire le bobine per completare il patrimonio del fondo Corona Cinematografica, rilasciando una copia digitale delle pellicole, e venne così autorizzato il trasferimento a Bologna. Una storia a lieto fine che fa comunque riflettere sulla mancanza di prodotti divulgativi istituzionali di livello professionale come quelli realizzati all’epoca, in un’epoca in cui non mancano, competenze, risorse e validissimi esempi realizzati in Italia dalle biblioteche e per le biblioteche.  Ed ecco i cinque titoli ritrovati, visibili sul sito della Cineteca di Bologna {http://www.cinetecadibologna.it/archivi/corona} Fiori dei poeti. Un’indagine sulle descrizioni dei fiori in poesia, da Pindaro ad Ada Negri. Regia: Marcello Baldi. Voci narranti: Carlo Giuffrè, Paolo D’Ovidio, Ileana Ghione, Sergio Graziani, Roldano Lupi. (1960, 15′) Ricordi di vecchie osterie  Osterie romane frequentate da personaggi famosi del passato, da Ariosto a Trilussa Regia: Emilio Marsili Voce narrante: Riccardo Cucciolla (1955, 13′) La meravigliosa storia del libro L’evoluzione del libro attraverso i tempi, dall’antico papiro egiziano al codice medievale, dal primo incunabolo alle edizioni bodoniane, ad oggi. I libri stessi narrano la loro storia attraverso iniziali, miniature, frontespizi, incisioni in legno e in rame; si vedono le più belle e preziose edizioni delle nostre biblioteche. (1955, 10′) Gloria della Marciana La storia di Venezia e della famosa Biblioteca Marciana. Regia: Emilio Marsili, a cura di Ente nazionale biblioteche scolastiche e popolari (1960, 17′) In biblioteca La vita apparente e segreta in una grande biblioteca. Il film illustra la folla di gente che giornalmente si reca in biblioteca per lavoro, per svago, per studio. Seguendo una giovane studentessa – interpretata da Ileana Ghione – esaminiamo le varie sale, il labirinto dei magazzini, gli uffici della Biblioteca Nazionale di Roma, ben prima del trasferimento al Castro Pretorio: al valore divulgativo si afffianca oggi quello storico. Si tratta probabilmente del primo e forse unico documentario italiano dedicato a una biblioteca, che rivela anche il ‘dietro le quinte’, il lavoro dei catalogatori e l’uso delle schede perforate per la realizzazione del catalogo unico. Regia: Emilio Marsili (1957, 11′)    Gabriele De Veris  <gabriele.deveris@aib.it> ","
 Biblioteche, Corona Cinematografica, Documentari, Libro "
https://aibnotizie.aib.it/libri-per-la-legalita-libri-per-la-vita/,"Libri per la legalità, libri per la vita",,AIB Notizie,,16 Febbraio 2022,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo un contributo sull’iniziativa “Lo scaffale di Annalisa” inaugurato a Napoli il 14 febbraio Nel ricordo della vittima innocente di camorra Annalisa Durante, il Dipartimento di Giurisprudenza dell’Università degli Studi di Napoli “Federico II” nella Biblioteca di Diritto Romano, ha inaugurato il 14 febbraio, uno scaffale di libri in sua memoria. Lo scaffale ospita già 250 libri raccolti dall’ Associazione Annalisa Durante e donati al Dipartimento: sono libri che parlano di legalità, di diritti violati, della storia di Annalisa e di altre vittime di violenza. Tanti i donatori di parole che hanno condiviso l’iniziativa con il desiderio di accompagnare Annalisa all’Università, posto in cui avrebbe avuto diritto ad essere e nel quale farà ingresso con i libri a lei dedicati, per sottolineare la forza ed il primato della cultura contro ogni violenza. Lo scaffale verrà continuamente aggiornato con nuovi testi e i libri potranno essere letti e consultati non solo dagli studenti universitari ma anche da quelli di ogni ordine e grado. Questa iniziativa si colloca nell’ambito delle attività di Terza missione che il Dipartimento di Giurisprudenza rivolge al territorio: comunicare e disseminare la conoscenza attraverso un rapporto diretto. L’università non è solo didattica e ricerca, è attenzione alla “crescita della coscienza civile degli studenti”: è ascolto, dialogo e comprensione. L’Ateneo ha visto rafforzato il suo ruolo di motore/catalizzatore per lo sviluppo della comunità e di attore impegnato nelle azioni che hanno come obiettivo la lotta alle situazioni di svantaggio locale e regionale, alle disuguaglianze che affliggono il territorio e la valorizzazione della ricchezza delle differenze culturali attraverso una serie di azioni divulgative.  Nell’ambito di questa missione le biblioteche accademiche hanno un ruolo importante: possono fungere da educatrici e contribuire alla crescita e al consolidamento della comunità rendendo disponibile un luogo che per vocazione è aperto a tutti, inclusivo, multiculturale nel quale proporre modelli educativi orientati al confronto, a sollecitare forme di responsabilità sociali e di restituzione del territorio. L’iniziativa dello “scaffale di Annalisa” ha una duplice dimensione: quella umana, empatica verso una tragedia immensa, l’altra di tipo culturale che è generativa. “Annalisa all’università” è la contaminazione di due mondi: apre un portale creando una connessione tra le biblioteche accademiche e quelle di pubblica lettura: agli utenti tradizionali delle biblioteche accademiche, i membri della Comunità fridericiana, aggiunge quelli delle scuole di ogni ordine e grado. Da sempre luoghi di connessione, di conoscenza condivisa e generativa, di relazioni, le biblioteche accademiche, in uno scenario inusuale, escono dalla tradizionale visione autoreferenziale di luoghi della cultura per assumere un ruolo sociale accanto a quello culturale. Ne nasce un modello di biblioteca impegnata nel territorio, inclusiva e più collaborativa, maggiormente coinvolta nell’ incentivare lo sviluppo locale nelle sue molteplici dimensioni, aperta ai bisogni delle comunità e nella consapevolezza della sua funzione, impegnata ad elaborare progetti e attività di sensibilizzazione, di integrazione sociale e territoriale. La Biblioteca di Diritto romano fa parte del Polo della Cultura di Mezzocannone 8, a cui hanno aderito anche la Biblioteca Universitaria di Napoli, la Società dei Naturalisti in Napoli, l’Associazione culturale Minecreative e i Musei scientifici dell’università di Napoli “Federico II” e la sezione Campania dell’AIB. Una partnership che grazie all’apporto di istituzioni appartenenti ad amministrazioni diverse moltiplica gli effetti delle azioni educative e culturali messe in campo e che rivolgono particolare attenzione a quelle situazioni di fragilità e di disagio di certe fasce della comunità cui presta voce. Rendendo disponibile uno spazio fisico di aggregazione, un Community center, stiamo costruendo un patto di alleanza con la comunità in cui siamo radicati, con le organizzazioni culturali, gli enti locali, le scuole, le biblioteche pubbliche e specialistiche, gli archivi e i musei per diffondere la conoscenza, agire sul tessuto sociale e creare opportunità a vantaggio dell’intera collettività. E sono le opportunità a creare la possibilità di scegliere in maniera autonoma, critica e libera, a determinare l’acquisizione di competenze utili nella vita e nel lavoro, consentire la partecipazione consapevole alle scelte democratiche del proprio paese. Possiamo essere un laboratorio di biblioteca diffusa. Lanciamo il sasso. “La maggioranza delle informazioni e dei ragionamenti che costituiscono la cultura dell’umanità è tuttora conservata soltanto nella forma più sicura e sperimentata, il libro” Questa è una storia che sta generando tanti inizi.  Nel ricordo di Annalisa. Per il mondo di Annalisa.  Giuseppina Rubinacci Giuseppina.rubinacci@unina.it   ","
"
https://aibnotizie.aib.it/libriliberi/,LibriLiberi,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Un ipotetico collegamento metageografico vedrebbe legati da un sottile filo rosso tre località diverse e distanti chilometri: Baltimora-Madrid-Altamura. Che sia più semplice figurarsi le prime due città, immaginando contesti ed echi di culture lontane, non c’è dubbio; la terza può lasciare perplessi e disorientati, l’accostamento può sembrare un ironico azzardo, eppure succede che in questo paese del Sud Italia, rinomato per il pane esportato in tutto il mondo e per una manciata di fortunati ritrovamenti fossili, si apra una libreria. Dalla mappa mondiale che ci eravamo prefigurati inizialmente, proviamo a restringere il campo d’osservazione e ad analizzare il contesto di questa impresa senza dubbio eroica (la retorica della resistenza culturale in tempi di crisi non è mai troppa). All’inizio del 2013 è stato pubblicato un rapporto 1, a cura dell’Osservatorio culturale regionale POP – PanOpticonPuglia – che argomenta e analizza cifre relative al settore editoriale pugliese confrontandole con quelle nazionali. Riportiamo di seguito alcuni dati indicativi: «Secondo uno studio Eurobarometer della Commissione Europea svoltosi nel 2007, la percentuale dei lettori sul totale degli abitanti in Italia è più bassa della media UE: il nostro Paese figura al 20° posto nella classifica dei 27 dell’Unione. […] Se in Italia si legge meno rispetto al resto d’Europa, all’interno del Paese ci sono sperequazioni ancora più evidenti. (p. 14) La Puglia figura fra le regioni con gli indici più bassi sia per quanto riguarda la lettura che per il numero di libri posseduti per famiglia (ben il 15,3% delle famiglie pugliesi non possiede libri in casa). (p. 16)». Una catastrofica discesa che in apparenza sembra non conoscere rimedio. Continuiamo a zoomare ulteriormente: Altamura, via Maggio 1648 n.32/a. Nello spazio che era della libreria indipendente Club Silencio 2, a febbraio di quest’anno, si è avviato un progetto, LibriLiberi, in continuità con la precedente attività e in connessione ideale e sentimentale con altre realtà, Baltimora e Madrid appunto. La notizia dell’apertura di una nuova libreria, per quanto felice, non è di per sé interessante né giustifica quel rapporto sensazionalistico con altri mondi; importante però è l’analisi dei fattori di contesto in cui questa nuova libreria nasce. Altamura è un paese di più di 70 000 abitanti in provincia di Bari in cui, non molto diversamente da altri comuni del Sud, il tentativo reiterato di aprire delle librerie conosce sempre lo stesso tragico epilogo. Le ragioni della chiusura non sono più interessanti di quelle di insistenti, nuove aperture, ogni volta che una libreria si inaugura si ha l’impressione di aver finalmente indovinato la formula della sopravvivenza (l’aggiunta di un bar, l’inserimento di articoli di cancelleria, l’organizzazione di eventi più o meno spettacolari…) e ogni volta che una libreria chiude la frase amara che l’accompagna è sempre la stessa: «i libri non danno pane», ragione per cui la conversione da libreria a panificio non è cosa rara da queste parti. Non è forse il luogo adatto per dire quello che il Club Silencio è stato per molti ragazzi altamurani abituati a fare 45 km per trovare un libro o semplicemente uno spazio di condivisione: per anni quella libreria è stata una fucina di idee, di progetti e visioni comuni, un luogo di sperimentazione e di confronto dove si sono sedimentate esperienze e saldati rapporti fraterni, è stata la prima vera libreria che le nuove generazioni hanno conosciuto a casa propria. La decisione di chiudere è stata dolorosa ma inevitabile, l’idea di rinascere in altra forma è stata casuale e sorprendente. L’estate scorsa è stato pubblicato un articolo che raccontava dell’esistenza a Baltimora e Madrid di librerie gratuite che si reggono sul sostegno di volontari e attraverso donazioni; per una serie di circostanze fortuite, alcuni di noi futuri soci fondatori di LibriLiberi ci un angolo della libreria ci siamo ritrovati a leggerlo e a rifletterci autonomamente. L’idea è sembrata a tutti geniale ma irrealizzabile, almeno fino a quando Leonardo Patella, proprietario dei locali del Club Silencio, ha deciso di mettere a disposizione spazio e tempo per questa possibilità rinnovata. Così quello spazio, che nel frattempo era diventato punto di riferimento per gli amanti del libro e della lettura, luogo di socializzazione e circolazione delle idee, è rinato in questa nuova forma e, ogni giorno, ad accogliere frequentatori e passanti curiosi e quasi sempre stupiti ci sono diversi volontari che sistemano negli scaffali – organizzati per argomento: romanzi, saggi, poesia, viaggi, cucina, noir, musica, cinema; ma anche scaffali dedicati all’integrazione: enciclopedie, dizionari, grammatiche, romanzi in lingua originale; o agli studenti: manuali tecnici e dizionari – le continue donazioni di libri, registrano nuovi sostenitori (una delle forme di sostegno è la sottoscrizione volontaria 3, non obbligatoria di una tessera associativa annuale dal costo di 15 euro). Case editrici, altre librerie, le stesse biblioteche, lettori forti o potenziali possono donare i libri in giacenza, quelli invenduti, quelli non più aperti o mai più chiusi, libri dimenticati o imparati a memoria. In quasi 3 mesi di attività, gli scaffali sono stati attraversati da circa 2000 volumi donati (tutti i libri che escono dalla libreria recano sul frontespizio un timbro con il logo dell’associazione culturale e la farse “Questo libro è un dono”), un flusso di parole inarrestabile che modifica continuamente le posizioni, invita a tornare per trovare nuovi titoli, autori sconosciuti, classici dimenticati. Il tentativo è quello di rifondare un sistema di relazioni alternativo basato sulla condivisione e su un ripensamento dell’idea del “guadagno”; il dono inverte la logica liberista del profitto, è un gesto semplice spiazzante e inattuale, dunque decisamente rivoluzionario. Siamo convinti, infatti, che regalare libri sia un gesto urgente e necessario perché incrina in modo significativo il sistema imponente della legge del mercato: il debito è la sintesi del rapporto sbilanciato tra il dare e l’avere che appare in tutta la lucida ferocia di un sistema al collasso. Il momento attuale è paradossalmente propizio perché rende evidente a tutti che il modello economico dominante fondato sull’utile non è più funzionale. Ci interessa ribaltare i termini di analisi e pensarci non tragicamente indebitati con una finanza fuori controllo, ma felicemente debitori di ogni pensiero che reclama di essere aperto, squadernato, divulgato, attraversato da occhi e mani, riflesso, discusso, introiettato. La nostra ambizione è di porci a fianco alle librerie tradizionali e non in competizione, creare una rete di scambio, ricambio ed espansione tra librai editori e lettori. Più libri circolano più benefici se ne traggono, ma bisogna cominciare a scardinare un modello consolidato di rapporti di forza violenti in cui le librerie indipendenti e i piccoli editori restano schiacciati dalle catene e dai grandi gruppi non godendo di benefici né di tutele. La rete è simbolicamente diversa dalla catena, i nodi che si possono venire a creare sono molteplici, rizomatici e non verticali. LibriLiberi è il tentativo di ripensare lo spazio della condivisione in termini appunto di espansione, secondo una semantica dell’accoglienza, intendendo lo spazio come una disposizione all’ampiezza, senza sacrificare vetrine all’esposizione dei titoli in classifica. Un pensiero attraversato è una traversata nello spazio, la necessità di condividere un luogo e lasciare un segno sullo scaffale che si riempie di altre tracce e passaggi di fogli. gemmabianca.adesso@gmail.com alexandria27@libero.it clara.patella@gmail.com  1 POP. Osservatorio Culturale Puglia, Il mondo del libro in Puglia. Rapporto 2012, Stilo Editrice, Bari 2013. L’indagine a cura del POP è disponibile gratuitamente nelle librerie pugliesi, contattando la casa editrice Stilo o lo si può scaricare direttamente dal sito http://www.poppuglia.it/rapporto-2012.html 2 Verso ottobre 2012 Clara Patella, titolare della libreria Club Silencio, insieme agli altri soci della casa editrice che ha aperto da più di 3 anni, CaratteriMobili, decide di aprire una libreria indipendente a Bari, libreria Zaum/interno4, trovandosi così a dover chiudere quel luogo, punto di riferimento e di aggregazione per il territorio per più di 5 anni. 3 In meno di 2 mesi il numero dei sostenitori è arrivato a circa 150. La difficoltà maggiore si incontra spesso nel far capire agli adulti la portata educativa di questa iniziativa; i giovani aderiscono senza alcuna riserva e con entusiasmo. Nella pagina “sostenitori” del sito internet http://www.librerialibrilberi.it il dato (soci sostenitori e editori) è in continuo aggiornamento. ","
 librerie, libri "
https://aibnotizie.aib.it/linguaggio-comunicazione-lettura-attraverso-un-videogioco-intervista-a-jon-ingold/,"Linguaggio, comunicazione, lettura attraverso un videogioco. Intervista a Jon Ingold",,AIB Notizie,,7 Ottobre 2019,,HTML,https://aibnotizie.aib.it/,,,,CC BY-SA 4.0,"  Sempre interessata ai contributi relativi a territori di frontiera,  “AIB Notizie” ospita un’intervista di Francesco Mazzetta a Jon Ingold, uno degli autori di un particolare videogioco, Heaven’s Vault. E’ un’occasione per dialogare delle diverse forme del linguaggio e della comunicazione  in uno con le  prospettive della lettura. Un’introduzione  Heaven’s Vault è un videogioco (per Windows, PS4 e Switch) prodotto e sviluppato dallo studio indipendente inglese Inkle. Nel gioco un’archeologa di un’altra galassia  deve scoprire cosa abbia causato la fine la civiltà che l’ha preceduta per evitare che quella in cui vive possa avere analogo destino. Uno degli elementi che caratterizzano l’originalità del gioco è la sfida lanciata ai giocatori per decifrare la lingua degli Antichi dai reperti sparsi nella galassia. L’elemento maggiormente affascinante nella lingua antica composta da “glifi” creata per Heaven’s Vault è la somiglianza strutturale ad uno dei linguaggi simbolici creati per persone con bisogni comunicativi complessi: Bliss. Bliss e l’antico linguaggio da decifrare in Heaven’s Vault sono entrambi costituiti da elementi primi che rappresentano concetti base che possono essere uniti per rappresentare concetti sempre più complessi. In Bliss c’è una maggiore rappresentatività dei simboli rispetto alla lingua antica di Heaven’s Vault ma evidentemente questo risponde all’esigenza diversa dei due linguaggi: da una parte andare incontro a chi ha difficoltà comunicative, in particolare relative alla lingua scritta; dall’altra proporre una sfida progressivamente più significativa e coinvolgente ai giocatori. E’ particolarmente significativo quanto sottolineato da uno degli autori di Heaven’Vault, Jon Ingold che, presentando il gioco, sottolinea che l’ obiettivo del giocatore è: “Not learning a language……but learning to read” Leggere produce degli effetti sulla nostra mente e sul nostro essere e Ingold con un esperimento ci mostra come la nostra attenzione è richiamata anche dalla lettura di parole apparentemente prive di senso. L’obiettivo dei sistemi simbolici come Bliss  non è quello di insegnare il linguaggio, ma piuttosto di proporre la lettura come attività significativa per comprendere la storia del gioco ed indagarne i misteri della trama; nella vita di persone con o senza bisogni comunicativi complessi significativa per apprendere, confrontare, crescere personalmente e intellettivamente. Abbiamo posto a Ingold qualche domanda sulla comunicazione nel gioco e nella realtà.  In Heaven’s Vault la lingua misteriosa da tradurre è lasciata da un’antica civiltà scomparsa. I reperti sono ovunque rendendo l’attività di traduzione da parte del giocatore una delle principali all’interno del gioco. Cosa vi ha indotto a proporre un gioco così incentrato sulla comunicazione, sulla capacità di comprendere la comunicazione? Perché (non solo) gli esseri umani hanno bisogno di comunicare? Quando abbiamo iniziato a lavorare su Heaven’s Vault siamo partiti con l’idea dell’archeologia: rivelare e scoprire il passato. È un concetto eccitante e romantico ma una volta che abbiamo iniziato il lavoro ci siamo rapidamente resi conto di qualcosa che probabilmente è ovvio agli archeologi fin dal principio: tutta l’attività dell’archeologia riguarda artefatti, ritrovamenti, fondamenta, mura, ma lo scopo dell’archeologia riguarda le persone. Non sono antichi monili preziosi che incutono soggezione, è il pensiero dei polsi che una volta li portavano. Una selce dell’età della pietra è impressionante non per la sua affilatezza ma per la consapevolezza che si trattava di uno strumento con cui una volta si tagliava la carne. Quando ce ne siamo resi conto, abbiamo iniziato a capire che il nostro era un gioco sulle persone e sulle loro storie, e da ciò l’idea della traduzione è scaturita in maniera spontanea. Cosa sarebbe stato più naturale – e più eccitante – che diventare capaci di leggere le frasi pronunciate da gente che una volta aveva vissuto nel mondo del nostro gioco? Nel raccontare qualsiasi storia, uno scrittore spera di riuscire a rendere il mondo descritto più grande della pagina su cui sta scrivendo, usando qualsiasi espediente a sua disposizione. La comunicazione – rendendo viva la gente nel mondo – è uno dei modi in cui abbiamo realizzato questo obiettivo. E una volta che il mondo sembra vivo, è qualcosa di cui val la pena far parte. Conoscevate la CAA (Comunicazione Aumentativa e Alternativa) utilizzata per persone con bisogni comunicativi complessi ed i linguaggi simbolici da essa utilizzati (ad es.: Bliss, PCS, Widgit)? A cosa vi siete ispirati per creare l’antica lingua? In particolare la sua struttura in cui elementi corrispondenti a concetti elementari si vanno a fondere per esprimere concetti complessi? Avete anche sviluppato un set di regole per mantenere coerenti tali raggruppamenti? No, non la conoscevamo! Abbiamo concepito la lingua degli Antichi come un puzzle che il giocatore doveva risolvere. I “veri” linguaggi hanno al loro interno una gran quantità di elementi arbitrari, ma abbiamo scoperto che più gruppi di simboli o elementi grammaticali di tipo arbitrario inserivamo, più il gioco diventava confuso e frustrante senza alcun particolare ritorno in termini di gaming. Così abbiamo cercato di mantenere logico il funzionamento del linguaggio. Ma, allo stesso tempo, si tratta di un linguaggio espressivo. Il modo in cui gli Antichi scelgono di comporre concetti per descrivere un imperatore, un robot, un’imbarcazione, ci parla su quanto essi siano importanti per loro. Così, alla fine, abbiamo bilanciato le “regole” logiche nel linguaggio degli Antichi – alcune di esse nel processo creativo, altre inserite nello stesso codice del gioco – con le informazioni di tipo culturale che volevamo che il gioco trasmettesse attraverso questo linguaggio. Nell’antica lingua di Heaven’s Vault ci sono elementi specifici che in qualche modo rimandano alla morfologia e alla sintassi. Avete consapevolmente valutato il loro impatto sull’attività ludica della traduzione? In questo caso questi elementi semplificano o aumentano la difficoltà della traduzione? Su questo aspetto abbiamo solo esperienze empiriche, ma abbiamo scoperto che avere una varietà di tipi di glifi era sicuramente più interessante e divertente, in quanto permetteva alle persone di avere ipotesi diverse su quali potessero essere i rispettivi significati. Senza contare il fatto che si tratta di un elemento necessario: senza un po ‘di morfologia è impossibile creare una frase comprensibile. Idealmente se vi chiedessero la possibilità di utilizzare la lingua sviluppata per Heaven’s Vault per contesti di comunicazione “reale”, secondo voi a quali si adatterebbe meglio? Nel gioco, la maggior parte delle iscrizioni sono brevi osservazioni assertive; descrizioni di cose, istruzioni, opinioni. Non abbiamo incluso, ad esempio, un sistema per i nomi propri (perché sono impossibili da decodificare). Quindi qualcosa di molto rilevante, suppongo! Molto spesso da media o istituzioni educative arriva l’accusa che i media elettronici e specificatamente i videogiochi allontanano i ragazzi dalla lettura. Cosa ne pensate? Giochi come il vostro possono contribuire eventualmente a contrastare tale tendenza? Siamo uno studio troppo piccolo per contrastare una qualsiasi delle maggiori  tendenze mediatiche, e l’allontanamento dalla lettura si sta verificando ormai da diverse generazioni, dall’ascesa della radio e poi della televisione negli anni ’80, ai giochi ora. I media sono stati complici in tutto questo, e lo sono ancora; le istituzioni educative sono generalmente un po’ in ritardo, perché ci vogliono tempo e denaro per creare nuovi materiali educativi adatti ai nuovi media. La maggior parte di questa situazione non è dovuta alle stranezze dei media: non c’è nulla di particolarmente “anti-lettura” nei giochi. Dipende in misura maggiore dal passaggio generale verso esperienze che generano forte impatto e richiedono scarsa attenzione, che dominano la cultura perché da esse è più facile ricavare un ritorno economico. Il linguaggio secondo uno dei capolavori della letteratura cyberpunk – Snow Crash di Neal Stephenson – e in una famosa canzone di Laurie Anderson è un virus creato per distruggere la razza umana. Se da un lato sembra non ci sia riuscito, dall’altro è lecito pensare alla sua virulenza quando si vedono i “flame” su un social. Quanto imparare a leggere può essere un antidoto? La lettura è solo uno strumento. L’importante è imparare a pensare, soprattutto a pensare in modo critico. La lettura può aiutare in questo, ma non è una soluzione magica: c’è tanta gente che legge un libro alla ricerca di soluzioni preconfezionate riguardo ad un problema controverso, senza poi concedersi il tempo per mettere in dubbio o approfondire tali posizioni. Vediamo nel mondo troppe persone che leggono e ripetono informazioni che non hanno controllato. Ciò è assolutamente disonesto. Non ho una soluzione per questo ma temo che “leggere” non sia una soluzione sufficiente. Francesco Mazzetta con il supporto di Antonio Bianchi del Centro Studi Inbook ","
 Comunicazione, lettura, Linguaggio, videogiochi "
https://aibnotizie.aib.it/listino-inserzioni-pubblicitarie-periodici/,Listino inserzioni pubblicitarie (2012),,AIB Notizie,,3 Febbraio 2012,,HTML,https://aibnotizie.aib.it/,,,,CC BY-SA 4.0," La raccolta di pubblicità è a cura dell’Associazione italiana biblioteche. Per informazioni e prenotazioni contattare Giovanna Frigimelica tel. 06.4463532, fax 06.4441139,  <frigimelica@aib.it>. L’Associazione sta valutando nuove forme di sponsorizzazione, che coinvolgano il più possibile tutte le attività che l’AIB gestisce anche a livello locale. A questo scopo creiamo dei pacchetti ad hoc per le aziende.  AIB notizie Formato: PDF cm 21 x 29,7 + versione HTML Periodicità: bimestrale Diffusione: on line sul sito dell’Associazione, liberamente accessibile a tutti, con invio del TOC via e-mail agli associati AIB in occasione dell’uscita di ogni numero Lettori: bibliotecari, documentalisti Le inserzioni pubblicitarie saranno pubblicate nella versione PDF del numero e nella relativa versione HTML, secondo l’impaginato. Sarà inoltre possibile inserire un banner nella pagina web con l’indice del numero (quotazione dietro richiesta). Pagina intera (al vivo base 210 x altezza 297 mm)  interna 4 colori = EUR 250,00 II di copertina 4 colori = EUR 300,00 IV copertina 4 colori = EUR 280,00  1/2 Pagina orizzontale (al vivo base 210 x altezza 144,5 mm; in gabbia base 190 x altezza 134,5 mm)  interna 4 colori = EUR 150,00  1/2 Pagina verticale (in gabbia base 93 x altezza 277 mm)  interna 4 colori = EUR 150,00  1 Colonna (in gabbia base 60,7 x altezza 277 mm)  interna 4 colori = EUR 120,00  1/2 Colonna (in gabbia base 60,7 x altezza 134,5 mm)  interna 4 colori = EUR 80,00  1/4 Pagina (in gabbia base 93 x altezza 134,5 mm)  interna 4 colori = EUR 150,00  Redazionale (1 pag. – 5000 battute) = EUR 300,00 Condizioni di pagamento: giorni 30 dalla data di emissione della fattura che verrà spedita a pubblicazione avvenuta. I prezzi del listino sono al netto dell’IVA 21%. E’ previsto uno sconto quantità: se vengono prenotate 3 uscite nel corso dell’anno verrà riconosciuto il 10% di sconto sul totale da fatturare, oppure per 6 uscite lo sconto sarà del 20%.  Bollettino AIB Formato: cm 16,5 x 24 Periodicità: trimestrale Tiratura: 4000-4500 copie Lettori: bibliotecari, documentalisti, editori Pagina intera (16,5 x 24 cm):  interna b/n = EUR 330,00 II copertina a colori = EUR 600,00 III copertina a colori = EUR 550,00 IV copertina a colori = EUR 840,00  Condizioni di pagamento: giorni 30 dalla data di emissione della fattura che verrà spedita a pubblicazione avvenuta. I prezzi del listino sono al netto dell’IVA 21%. È previsto uno sconto quantità: se vengono prenotate 4 uscite nel corso dell’anno verrà riconosciuto il 20% di sconto sul totale da fatturare.  Newsletter Newsletter di informazioni sull’AIB e sul mondo delle biblioteche, viene inviata agli associati via e-mail (circa 3500 indirizzi). Non ha una cadenza predefinita, viene inviata circa ogni due settimane. È in formato testuale ed è possibile sponsorizzare l’invio indicando che la newsletter è offerta dalla vostra azienda, con un claim e il link al vostro sito web. Su richiesta inviamo un esempio-prova personalizzato. Pacchetto di 5 newsletter consecutive EUR 800,00 successivi pacchetti di 5 numeri EUR 500,00 I prezzi del listino sono al netto dell’IVA 21%. Le uscite vengono assegnate secondo il criterio della data di prenotazione. ","
"
https://aibnotizie.aib.it/bibliodramma-lo-scarto/,Lo scarto,,AIB Notizie,,11 Dicembre 2014,,HTML,https://aibnotizie.aib.it/,,,,CC BY-SA 4.0,"  Una storia vera avvenuta in una piccola biblioteca del centro Italia Personaggi: B: il Bibliotecario D: il Direttore della biblioteca A: l’Assessore comunale Scena 1: una biblioteca pubblica         Entrano il Direttore della Biblioteca e il Bibliotecario    D: Entro questa settimana dobbiamo concludere i lavori di scarto. Come stanno procedendo le cose? B: Siamo un po’ fermi, perché non abbiamo mica capito bene cosa hai intenzione di fare. Scartare cosa, con quali criteri? Non ne abbiamo mai parlato…. D: Eh. Dobbiamo fare spazio. B: Eh. D: Almeno questi 12 scaffali, vanno svuotati. B: Va bene, ma in base a cosa? Buttiamo via tutto? D: No! Mai buttare i libri! Ma sono libri che non servono a niente. Non so nemmeno come ci sono arrivati in biblioteca. Abbiamo bisogno di spazio. B: … D: Ad es. guarda questo. Fantascienza di serie zeta. Non è nemmeno catalogato. Sarà stato parte di un dono. B: Possibile. D: Qualcuno che ha svuotato la soffitta e ci ha regalato scatoloni di libri. B: Infatti. D: Questa roba si può buttare via tutta. Non la vuole nessuno. B: Ma hai appena detto… D: Facciamo una lista, e pubblichiamola per chi fosse interessato. B: Non abbiamo una lista. Hai detto che non li abbiamo mai catalogati. D: Vabbè, checcifrega, diciamo che ci sono sti libri e chi li vuole se li prende. A caval donato mica si guarda. B: In bocca. D: Cosa? B: La locuzione completa è “A caval…” D: Qui c’è un sacco di roba interessante: romanzi, thriller, fantasy, horror! Vampiri! Mi dicono che sono tornati di moda! Pensa a quante biblioteche di quartiere sarebbero felicissime di ricevere questo patrimonio! Sarebbero folli a rifiutarlo. B: Meh. Alcune cose sono un po’ vecchiotte e maltrattate. Uno dei tascabili mi si è frantumato fra le mani quando l’ho preso dallo scaffale. E sono sicuro che fra i romanzi rosa si sia formata una colonia di larve. Ma a parte questo uno come fa a scegliere senza una lista? D: Non è il nostro lavoro. Dobbiamo fare spazio. Questi libri non servono a nessuno. Controlla in catalogo se qualcuno li ha mai presi in prestito. B: Non possiamo controllare, perché non sono in catalogo. Avevi detto… D: Appunto! Non interessano a nessuno! Buttare! B: Buttare, va bene! Chiamo la cooperativa…. D: Ma prima di buttare chiediamo ad altre biblioteche, sicuramente interessano a qualcuno. B: E cosa diciamo? Che abbiamo 12 scaffali di libri a caso? D: Esatto. B: Ma chi è che si prende 12 scaffali di libri a scatola chiusa senza sapere cosa sono? D: Scherzi? Ci arriveranno centinaia di richieste, dovremo chiudere al pubblico due giorni per riuscire a gestirle tutte! B: Centinaia… D: Ma certo. Se ricevessi io una richiesta così, non ci penserei nemmeno un istante! B: Che strano, non sono stupito.     Scena 2:  l’ufficio del direttore. Un mese dopo.       Entrano il Direttore della Biblioteca, il Bibliotecario e l’Assessore alla cultura del Comune XY.    D: Signor Assessore, grazie per aver accolto la nostra richiesta! A: Ci mancherebbe! Qualsiasi amministratore, ma che dico, qualsiasi Cittadino farebbe i salti di gioia nel ricevere un dono così prezioso! Un’intera biblioteca così prestigiosa! Anzi mi stupisco, ma che dico, sono indignato dell’indifferenza dei miei colleghi. D: In effetti la sua è stata l’unica risposta! Le siamo molto grati. Comunque non parliamo di “un’intera biblioteca”, stiamo solo dismettendo una vecchia sezione di doni che si sono accumulati negli anni… la nostra comunità in effetti… A: Non importa! A caval donato non si guarda mica. B: In bocca. A: Cosa. B: Come lei certamente saprà, la locuzione completa vuole “A caval donato…” A: Non mi interrompa. Dicevamo. Libri! Un dono così grande che ci piove dal cielo. Come lei saprà, stiamo dando vita alla nuova biblioteca del Centro Studi Economici Pippo Carlini. Abbiamo tutto, i tavoli, le sedie, le lampade. Ma i libri, i libri non sono mai abbastanza. Per questo ogni dono è ben accetto. B: Ecco sì, infatti, dia un’occhiata agli scatoloni. Come avrà visto il materiale non è propriamente pertinente con la vostra area tematica. Si tratta perlopiù di titoli di letteratura di intrattenimento, romanzi di serie B, eccetera… A: Sa, non c’è azione più meritevole per una pubblica amministrazione che quella di fondare una nuova biblioteca. Dare ai cittadini quello di cui più hanno bisogno: la cultura! D: Eh! A: Vero? Ogni volta che sento la parola cultura… D:… mi porto la mano alla pistola….” A: Cosa? D: Come? A: Ha parlato di una pistola? D: Non ho parlato di una pistola. A: Mi era sembrato… D: Non credo di avere… A: Sarebbe stato strano. D: Stavamo parlando di libri? A: Cultura! Dopo tutto, a caval donato… D:…non si guarda in bocca! A: Ben detto! Allora questi libri? Come li porto via? D: Sono cento scatole. Romanzi rosa, fantasy, qualche fumetto. Ammetto che non sono tutti in ottime condizioni, tuttavia…. A: Ottimo! Già mi vedo le facce sorridenti, alla Fondazione di Studi Economici Pippo Carlini. Una sala piena di libri. Un tempio della cultura! Una piazza del sapere! D: Questa dopotutto è la nostra mission! A: Il nostro core business! D: Quando pensate di aprire? A: Aprire? No, la biblioteca tecnicamente non aprirà. D: Ah! A: Tecnicamente farà parte della Fondazione Pippo Carlini. L’accesso sarà riservato ai loro studiosi. D: Oh. A: Che poi, poveri, sono sempre meno. Abbiamo dovuto tagliare i fondi, sa, la crisi. D: Eh. Non me lo dica. Noi non compriamo più libri da anni. A: Appunto. Quindi anche loro, quei pochi, non potranno mica aprire anche al pubblico. Come fanno? Ma forse dall’anno prossimo riusciamo a trovargli del personale. D: Oh, un bibliotecario? A: Esatto! Propriamente, sarà uno stagista! D: Bene! A: Una persona affidabilissima, preparata. D: Lo conoscete già? A: Lo conosco benissimo! E’ mio nipote. D: Sono felice! Me lo saluti! A: Con grande piacere. Mi stia bene anche lei! D: Buona giornata! A: Buona giornata!    di Carlo Salato, lavora come responsabile dei servizi web di un sistema bibliotecario del nord Italia   ","
"
https://aibnotizie.aib.it/lo-storytelling-della-biblioteca/,Lo storytelling della biblioteca,,AIB Notizie,,1 Luglio 2021,,HTML,https://aibnotizie.aib.it/,,,,CC BY-SA 4.0," Il potere delle storie dalla comunicazione alla ricerca sociale al XXI workshop di Teca del Mediterraneo. L’11 giugno 2021 si è svolta, in modalità telematica, la XXI edizione del workshop annuale di Teca del Mediterraneo, biblioteca del Consiglio regionale della Puglia, in collaborazione con la Sezione Puglia dell’AIB. Il tema scelto per questo appuntamento, “Lo storytelling della biblioteca”, appare quanto mai calzante in un periodo storico come quello attuale: possiamo dire infatti di non essere mai stati così “immersi” nelle storie come durante questo anno e mezzo di pandemia, che ci ha fatto scoprire forme di comunicazione del tutto inedite e mostrato le innumerevoli opportunità offerte dal digitale. È stata dunque la narrazione, declinata in tutte le sue accezioni, il leitmotiv del workshop, che ha proposto un affascinante percorso di riflessione sul potere del racconto come strumento dalla doppia funzione, utilizzato da un lato per comprendere la realtà attraverso metodi analitici, e dall’altro come mezzo per progettare e comunicare la biblioteca. Dopo l’apertura di Anna Vita Perrone, Dirigente della Sezione Biblioteca e Comunicazione Istituzionale del Consiglio Regionale della Puglia, e gli interventi di Massimo Bray, Assessore alla Cultura, Tutela e sviluppo delle imprese culturali, Turismo, Sviluppo e Impresa turistica, e di Lucia di Palo, Presidente AIB – Sezione Puglia, si è dato il via alla prima parte del workshop, moderata da Vittorio Ponzani e dedicata allo storytelling come modalità di comprensione dei fenomeni. A inaugurare la sessione mattutina è stato l’intervento di Chiara Faggiolani (Narrazione in atto. Identità, posizionamento, impatto (e comunicazione) delle biblioteche), che, prendendo in prestito Morfologia della fiaba di Propp, ci ha aiutato a rintracciare le origini dello storytelling attraverso lo schema narrativo canonico, alla base di ogni storia di successo. La sua relazione inoltre ha messo in risalto la potenza dei metodi narrativi, centrali nella biblioteconomia sociale, approfondendo temi fondamentali quali l’identità percepita, il posizionamento e l’impatto. Sono stati citati progetti come “Le parole delle biblioteche”, a cura di Faggiolani e Galluzzi, l’indagine “La biblioteca per te”, promossa da AIB e Rete delle Reti, e “Library map of the world”, strumento messo a disposizione dall’IFLA per raccogliere le narrazioni delle biblioteche di tutto il mondo riguardo all’impatto che generano rispetto ai 17 obiettivi dell’Agenza 2030. La relazione di Anna Galluzzi (Gli effetti distorsivi della percezione: un percorso di consapevolezza per andare oltre lo storytelling) ha introdotto una riflessione sulla percezione, definita come “la realtà vista attraverso la lente dell’aspettativa”: negli ultimi anni la spinta a raggiungere nuovi interlocutori è andata crescendo, e in questo contesto si collocano i sempre più frequenti studi sulla percezione del servizio. Galluzzi ha voluto tuttavia metterci in guardia dai suoi effetti distorsivi, che potrebbero portare le biblioteche in direzioni non consone; sono necessari, dunque, un approccio strategico e una ricerca costante di equilibrio tra la mission culturale e istituzionale della biblioteca e i desiderata degli utenti. L’intervento di Maddalena Battaggia (Lo storytelling dei bibliotecari: uno strumento per comprendere e progettare la biblioteca (e la professione) di domani) ha permesso di approfondire i punti di forza dello strumento narrativo, che permette di conoscere le motivazioni di fruizione o non fruizione del servizio e di analizzare l’immaginario e l’identità della biblioteca. Battaggia si è soffermata anche sull’applicazione dell’approccio narrativo allo studio dei contesti lavorativi, dal quale emerge la costruzione di una conoscenza condivisa per costruire uno storytelling dell’organizzazione. L’ultima relazione della sessione mattutina è stata quella di Derrick de Kerckove (Lo storytelling dalla biblioteca al tag) che ci ha parlato della trasformazione dello storytelling nell’era digitale: il sociologo ha definito il tag “l’anima dell’internet”, e ha affermato la necessità di sfruttare le possibilità messe a disposizione dai nuovi media per trasferire la letteratura al mondo digitale, attraverso una vera e propria “mediatura”. La sessione pomeridiana del workshop, coordinata da Margherita Rubino, ha illustrato le strategie di comunicazione e promozione da mettere in atto dentro e fuori la biblioteca e ha visto come primo intervento quello di Maria Stella Rasetti (Raccontare la biblioteca ai decisori politici: sfide, difficoltà, opportunità), che ha sostenuto l’esigenza di mettere a punto narrazioni differenti a seconda degli stakeholder di riferimento. Una delle relazioni su cui si dovrebbe investire di più è quella con gli amministratori, per spingerli a maturare uno sguardo sulla biblioteca che sia libero da stereotipi e idee predefinite e arricchito di valutazioni più in linea con il ruolo che essa riveste nella società. Gli interventi successivi hanno presentato i progetti innovativi realizzati dalle biblioteche del consorzio CSBNO durante il lockdown, grazie alle testimonianze di Anna Lisè, Responsabile del Settore Servizi e Attività culturali, e Franca de Ponti, Responsabile Servizi Biblioteconomici (Storie di incontri possibili. Comunità, librerie e biblioteche: strategie di resistenza o nuovi amori?): si va dalla poetica campagna di advocacy “Abbraccerò i muri”, ispirata dalle parole di un’utente affezionata, a “La biblioteca è con te”, progetto di contatto telefonico che ha coinvolto 97 bibliotecari e circa 40.000 utenti, fino alla cooperazione con 26 librerie della zona, che si sono trasformate in punti di ritiro per il prestito bibliotecario. La relazione di Anna Busa (Biblioteche e (digital) marketing culturale: strategie per organismi che crescono) ha fornito le coordinate per utilizzare al meglio gli strumenti del marketing in biblioteca, con l’obiettivo di portare a sistema le esperienze nate durante il periodo d’emergenza. D’altronde la biblioteca sembra avere un “vantaggio competitivo”, per riprendere le parole di Michael Porter: è un terzo luogo in cui si incontrano emozioni, valori e servizi. Ed è questo, secondo la Busa, a fare la differenza. A concludere il workshop è l’intervento di Gabriella Berardi, direttrice della Magna Capitana di Foggia (Mantenere il filo: nuovi spazi di dialogo e partecipazione. L’esperienza 2020/2021 della Biblioteca di Foggia la Magna Capitana), che ha descritto come la biblioteca è riuscita a mantenere il legame con i propri utenti durante la pandemia, attraverso la realizzazione di un’app, l’inaugurazione di un blog e il notevole incremento dei propri servizi online. Si è puntato inoltre su un progetto di biblioterapia, per dimostrare la capacità curativa delle narrazioni, grazie a numerose iniziative tra cui Letture piccine, A mio agio, e Racconti squillanti. In conclusione, questa edizione del workshop (nonostante si sia svolta online) si è confermata un appuntamento ricco di voci interessanti e spunti di riflessione sulla biblioteca del futuro, che dovrà essere necessariamente più digitale e partecipata, aperta alle nuove sfide del cambiamento, con un’attenzione privilegiata a quello che è il suo asse portante, la narrazione.  Simona Paolantoni ","
 Storytelling, Teca del Mediterraneo "
https://aibnotizie.aib.it/locloud/,LoCloud Best Practice Network,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Il 19-20 Marzo ad Oslo presso L’Archivio Nazionale della Norvegia è stato lanciato ufficialmente il progetto LoCloud Best Practice Network. Il meeting ha riunito 32 partners da 28 diversi paesi, tra cui la Fondazione Ranieri di Sorbello di Perugia, per presentare, pianificare e discutere le attività del progetto nei prossimi tre anni. Le collezioni delle piccole e medie istituzioni locali come musei, archivi e biblioteche non sono ancora rappresentate nell’arena digitale Europea. Le tecnologie basate sul metodo “Cloud” potrebbero offrire una soluzione sostenibile e facile da usare per rendere disponibili i loro contenuti online. LoCloud mira a sviluppare tecnologie e servizi cloud-based per aiutare le piccole e medie imprese ad aggregare le loro risorse digitali e renderle accessibili online, via Europeana.eu, portale di dati relativi a collezioni bibliografiche, museali e archivistiche. Il progetto esplorerà il potenziale delle infrastrutture tecnologiche basate sul cloud per accorpare le risorse locali, realizzerà anche alcuni servizi per la geolocalizzazione e l’arricchimento dei metadati, vocabolari multilingua per l’archeologia e la storia locale, un historical place name gazetteer e l’applicazione Wikimedia per gestire contenuti adeguati e “partecipati”. Il risultato delle attività di LoCloud sarà la possibilità di accedere a oltre 4 milioni di items di oggetti digitali attraverso Europeana. LoCloud si affida ad un numeroso gruppo di partners tecnici, fornitori di contenuti, servizi di aggregazione e partners con competenze specifiche, che compongono un forte consorzio. Gunnar Urtegaard, dell’Archivio Nazionale della Norvegia, membro coordinatore del progetto, ha sottolineato durante la chiusura del meeting «Se riusciamo a semplificare le cose ai fornitori di contenuti, agli utenti ed eliminare tutte le complessità nel mezzo, questo progetto possiede il potenziale per avere un grande successo». Contatti: Gunnar Urtegaard – gunurt@arkivverket.no Archivio nazionale della Norvegia/Riksarkivet Box 4013 Ullevål stadion 0806 Oslo Europeana e qualche cifra Europeana.eu permette l’accesso alle collezioni digitalizzate di gallerie, biblioteche, musei, archivi e risorse audiovisive d’Europa. Attualmente contiene più di 26 milioni di libri, fotografie, opere pittoriche, film, registrazioni audio e risorse archivistiche su supporto digitale da più di 2.200 istituzioni di ogni paese europeo. Ulteriori informazioni si possono trovare su: http://www.europeana.eu.portal/ LoCloud cos’è? LoCloud fa parte di una serie di progetti, finanziati dalla Commissione Europea, per sviluppare Europeana e aumentare i suoi contenuti. Esplorerà il potenziale delle tecnologie “cloud computing” per Europeana, avendo come fulcro le piccole e medie istituzioni. Il suo obiettivo è supportare le piccole e medie istituzioni per rendere disponibili le loro risorse su Europeana.eu. A questo scopo verrà realizzato un set di servizi e strumenti per aiutare a ridurre le barriere tecniche, semantiche e di competenza e per accrescere Europeana. LoCloud aspira a realizzarsi sui risultati di due recenti progetti di Best Practice Network: CARARE, nel fondare un portale basato sulle repositories per il patrimonio archeologico e architettonico; ed Europeana Local, nel suo lavoro con le istituzioni locali e i loro aggregatori regionali e nazionali; questi due progetti hanno contribuito all’immissione di più di 5 milioni di oggetti digitali su Europeana. Il sito web di LoCloud verrà inaugurato alla fine del mese di aprile all’indirizzo: http://www.locloud.eu. LoCloud è co-finanziato dall’ICT Policy Support Programme della Commissione Europea. giulia.coletti@gmail.com ","
 cloud computing "
https://aibnotizie.aib.it/lost-in-transition/,Lost in transition. Biblioteche e strategie di cooperazione tra stampa e digitale,,AIB Notizie,,4 Dicembre 2017,,HTML,https://aibnotizie.aib.it/,,,,CC BY-SA 4.0," Testo della lectio magistralis tenuta da Tommaso Giordano all’Assemblea AIB Roma, 24 novembre 2017 Negli anni  Novanta del secolo scorso è iniziato un mutamento  senza  precedenti nella storia millenaria delle biblioteche, i cui esiti appaiono tuttora alquanto incerti. Sappiamo bene che cambiamenti altrettanto rapidi e radicali si stanno verificando   in molti altri settori dell’attività umana,  ma qui concentreremo  l’attenzione sul nostro spazio specifico, pur consapevoli che i confini sono oggi molto labili e le relazioni con i territori vicini sono sempre più complesse. Il termine ‘transizione’ – usato per definire il periodo  che stiamo vivendo – indica il passaggio da una situazione a un’altra, una fase evolutiva intermedia, “nella quale si altera la condizione, per lo più di approssimativo equilibrio, che si aveva nella fase iniziale, e che dà luogo poi a una nuova condizione di equilibrio” (dal Vocabolario Treccani). Ricorrendo al linguaggio dell’epistemologo potremmo  parlare di fase inter-paradigmatica in cui vengono messe in discussione o abbandonati gli schemi del vecchio paradigma senza tuttavia riuscire ancora ad individuare un nuovo punto di equilibrio. Una fase in cui le conoscenze basate sui principi del paradigma precedente perdono valore  e risultano inadatte a interpretare la nuova situazione e persino controproducenti per la gestione del cambiamento.  “Non si può risolvere un problema con lo stesso pensiero che l’ha originato”: il monito di Albert Einstein è oggi più mai attuale. Pare evidente che la gestione della transizione è tuttora nelle mani di una  generazione educata e in parte fin troppo legata alla cultura e ai metodi del vecchio paradigma, spesso distratta dal vociare dei neofiti entusiasti e dai mugugni degli apocalittici. Ho l’impressione che le idee e i progetti oggi in corso sono per lo più tentativi di governare il cambiamento, prodotti di fase di  un processo di maturazione che richiederà tempi lunghi per potersi compiere e che spetterà alla nuova generazione, quella dei Millennias, comporre il nuovo quadro di riferimento.  Un processo che può essere paragonato alle eliminatorie di un lungo torneo in cui i diversi contendenti, cercano di guadagnare buone posizioni, onde acquisire il diritto di arrivare alle finali.  D’altro canto restare inerti in questa fase significa in buona sostanza chiamarsi fuori dalla partita, autoescludersi. Una partita che si fa sempre più dura e complicata,  dove le biblioteche sono chiamate a confrontarsi  con soggetti ben attrezzati e determinati a entrare nello spazio  ad esse riservato per  convenzione secolare. Ormai i grandi repositories di collezioni digitali, come Google books,  superano in termini di petabytes  le più grandi biblioteche del pianeta, le banche dati dei grandi  editori internazionali possono  fornire velocemente in tutto il globo servizi una volta ottenibili solo attraverso le biblioteche più dotate; reti commerciali come Amazon sono in grado di consegnarci a casa qualsiasi libro reperibile sul mercato. Ovviamente tutto questo presuppone determinate condizioni di base che non tutte le persone si possono permettere. 1. Di fronte all’abbondanza di internet le biblioteche appaiono povere, anacronistiche astruse. I loro cataloghi confrontati  ai potenti motori di ricerca si presentano  antiquati e rudimentali.  Ci si domanda quale strategia adottare perché la biblioteca continui ad avere un ruolo  nella società dell’informazione, se chiudersi nella difesa del perimetro tradizionale o esplorare nuovi percorsi, per affermare i valori di libertà e di progresso che hanno contraddistinta questa istituzione nella società moderna. In fondo la biblioteca che noi conosciamo è solo uno dei modelli attraverso i quali si è evoluta la sua storia millenaria.  Suona profetico l’avvertimento del grande filologo Giorgio Pasquali nella voce Biblioteca da lui redatta per la prima edizione dell’Enciclopedia italiana Treccani: “Non conviene dimenticare che in una età nella quale la stampa non era ancora inventata, la biblioteca non era soltanto raccolta ma anche officina di manoscritti, che colà i rotoli non venivano solo acquistati ma anche copiati. E l’attività dei dotti che la reggevano non si limitava naturalmente alla riproduzione materiale, ma assumeva necessariamente carattere critico. Recensendo opere conservate in esemplari talvolta numerosi, ma sempre, come di necessità, in qualche modo difettosi, recensendo ben più che emendando, i dotti del museo, cioè della biblioteca, crearono le prime edizioni in certo modo critiche”. 2. Le collezioni a stampa sono il cuore della biblioteca gutemberghiana, elemento caratterizzante della sua identità e misura del suo prestigio. I costi di acquisizione di pubblicazioni e dell’infrastruttura per la gestione delle collezioni assorbivano e assorbono tuttora una quota importante del bilancio delle biblioteche. L’immissione in rete di milioni di titoli provenienti dai grandi progetti di digitalizzazione di massa, in parte a libero accesso, la disponibilità di collezioni retrospettive e correnti di importanti editori internazionali e locali, le pubblicazioni open access,  stanno provocando una rivoluzione  dei metodi di gestione delle collezioni sia digitali che cartacee e la trasformazione della stessa struttura fisica della biblioteca. L’accesso  in linea dei surrogati digitali rende ridondante la conservazione  illimitata di copie degli originali cartacei. Le biblioteche si confrontano  ormai da qualche decennio con un problema strutturale di importanza decisiva per il loro futuro: dover sostenere da una parte l’infrastruttura tradizionale e allo stesso tempo investire nell’innovazione, con bilanci a crescita zero o sotto zero, come spesso è accaduto in  questi ultimi anni di tagli alla spesa pubblica. In assenza di risorse supplementari  le biblioteche per mantenersi al passo con l’innovazione sono indotte a  spostare le risorse disponibili verso l’acquisizione di pubblicazioni elettroniche e altri settori in ascesa come i servizi di accesso e discovery, l’open access o l’allestimento di nuovi spazi da destinare al pubblico. Di conseguenza  diminuire i costi dell’infrastruttura tradizionale è diventata la priorità per molte biblioteche. La riqualificazione degli spazi e la scarsa disponibilità a investire in nuovi edifici  è uno dei driver decisivi delle iniziative gestione condivisa delle collezioni a stampa degli ultimi anni. Se solo un decennio fa  l’alternativa più ovvia per la collocazione dei libri poco usati, consisteva in un magazzino off–site da condividere fra più biblioteche, a ognuna delle quali era assegnato una certa quota di scaffali, oggi questa soluzione, appare superata. Infatti non è più lo spazio che si intende condividere ma le collezioni stesse, in altre parole le biblioteche collaborano per costruire una ‘collezione collettiva’, allo scopo conservarla e renderla accessibile nel lungo termine. Per collezione collettiva qui si intende la gestione unificata e condivisa di raccolte formate dalla selezione, de-duplicazione e fusione di documenti messi a disposizione dalle biblioteche partecipanti sulla base di criteri prestabiliti. Tra questi il numero di copie accettate per ciascuna pubblicazione, le misure di tutela e sicurezza, gli accordi di ownership, vale a dire se la proprietà delle pubblicazioni accettate dal programma è lasciata alle biblioteche oppure è ceduta al programma stesso, che normalmente fa capo a un consorzio. Se l’obiettivo di lungo termine è  garantire la conservazione, quello di breve termine è di  guadagnare spazio, come attestano i rapporti annuali di questi programmi che  non mancano di mettere in evidenza la  valutazione dettagliata delle economie realizzate. In anni più recenti il modello centralizzato (basato su un magazzino) sembra cedere il passo al modello distribuito, che ha il vantaggio di non richiedere gli investimenti iniziali per la costruzione e l’allestimento di un edificio destinato questo scopo. Infatti la soluzione distribuita prevede l’assunzione di responsabilità diretta delle singole biblioteche partecipanti, alcune delle quali si impegnano a conservare nei propri magazzini un certo segmento della collezione collettiva. Qualche esempio: WEST (Western Regional Storage Trust)[1] è un programma di archiviazione distribuita di periodici operante nell’Ovest degli Stati Uniti. L’archivio, al quale aderiscono 40 membri in 18 stati, comprende più di 20.000 titoli, corrispondenti a circa 500.000 volumi. Il programma, iniziato nel 2009 prevede differenti livelli di  partecipazione e di responsabilità (come quella di conservare nei propri magazzini parti della collezione condivisa). La proprietà delle collezioni può essere ceduta al programma, come in effetti avviene nella maggioranza dei casi, o mantenuta dalla biblioteca di origine. United Kingdom Research Reserve (UKRR)[2] è un programma cooperativo per la conservazione dei periodici sviluppato dalle biblioteche universitarie e di ricerca e dalla British Library. Iniziato nel 2007, con una prima fase limitata a 9  biblioteche, attualmente comprende 29 partner. Il programma integra il modello distribuito e quello centralizzato: infatti,  è prevista la conservazione di tre copie di ogni titolo, di cui una destinata alla BL Document Supply Center e le altre due conservate dalle biblioteche aderenti al programma. HatiTrust è un deposito di contenuti digitali su larga scala delle biblioteche di ricerca. Iniziato nel 2008, contiene attualmente circa 16 milioni  di volumi in formato digitale (di cui circa 8 milioni titoli di monografie)  il 37 % dei quali a libero accesso. Le copie digitali  depositate dalle biblioteche partner, provengono da diverse fonti,  principalmente Google Books. Delle 130 istituzioni partner (di cui alcune fuori dagli USA) 50 biblioteche collaborano allo sviluppo di Hati Trust Shared Print Program,[3] il cui scopo è di garantire la conservazione a lungo termine degli originali cartacei dei titoli in versione digitale contenuti nella base dati. Ciascuna delle biblioteche partecipanti si assume la responsabilità di conservare una certa quota di  volumi cartacei per 25 anni (utilizzando strutture già esistenti). 3. È evidente che tali programmi sono concepibili solo in ambiente di rete. Come accade in altri campi dell’attività umana – dalle relazioni personali al mondo produttivo – la rete sta riconfigurando le relazioni tra le biblioteche, influendo anche sulla  trasformazione della loro struttura fisica. In un tale contesto è possibile collaborare su livelli diversi di scala (locale, nazionale, o globale). Non a caso negli ultimi anni lo sviluppo di piani di cooperazione nazionale  è un tema emergente in molti paesi, anche quelli  solitamente meno inclini a questo approccio , come gli Stati Uniti.  Nel 2016 un Working Group formato dai leader di importanti istituzioni e associazioni bibliotecarie e accademiche (come American Historical Association e Modern Language Association) ha prodotto un White Paper  che partendo  dalla costatazione che una singola istituzione per quanto potente non è in grado di trovare soluzioni soddisfacenti per la preservazione del patrimonio culturale, si appella a tutta “l’higher education community” per concertare un’azione comune.  Il Working Group propone un’agenda per  muovere verso un sistema nazionale di gestione delle collezioni a stampa, fondato sulla cooperazione di biblioteche e consorzi di diversa tipologia. Il  documento, disponibile in rete, è stato proposto alla discussione delle comunità bibliotecaria e accademica.[4] Come si può intuire, la pianificazione e la gestione dei programmi  di cui abbiamo parlato sono attività impegnative e complesse. Innanzitutto bisogna avere un quadro chiaro della situazione delle collezioni oggetto del progetto. Il costo di analisi, selezione e trattamento dei documenti è stato spesso un fattore frenante per lo sviluppo dei programmi di gestione collettiva delle collezioni. Fortunatamente negli ultimi anni anche in questo campo la tecnologia ha fatto  un salto di qualità che sta rivoluzionando i metodi di gestione delle raccolte, come sta accadendo anche per gli acquisti con DDA (Demand Driven Acquisition). Notevoli sono i contributi provenienti d’oltreoceano su questo tema. Vale pena qui soffermaci brevemente sulle metodologie e sui processi decisionali relativi alla gestione cooperativa delle collezioni (data driven decision-making for preservation), considerando qualche esempio. PAPR (The Print Archives and Preservation Registry). [5] È una base dati lanciata nel 2012, dal Center for Research Libraries (CRL) in collaborazione con California Digital Library, allo scopo di supportare le biblioteche e i consorzi nei programmi  cooperativi di conservazione delle pubblicazioni seriali in modo efficiente ed economico. Infatti PAPR grazie alla collaborazione di numerose istituzioni (attualmente 42) ha sviluppato una base dati accessibile in linea (circa 10.000 titoli nel 2017), che indica accanto al titolo del periodico a stampa il posseduto dei maggiori programmi di conservazione e le eventuali edizioni elettroniche archiviate da Clockss e Portico. Il registro liberamente consultabile in linea si sta rivelando sempre più indispensabile per il coordinamento delle politiche di conservazione dei periodici, anche ben oltre il territorio degli Stati Uniti e del Canada. OCLC è una delle organizzazioni maggiormente impegnate sul tema del data driven decision-making for preservation applicato su grandi masse di dati. Dal  2005 OCLC svolge e pubblica ricerche sulle collezioni delle biblioteche in America e in Europa utilizzando come termine di confronto WorldCat,considerato la più grande base catalografica del globo. Le ricerche sono state condotte  su insiemi comprendenti decine di milioni titoli. Attraverso una griglia composta da diversi parametri (come lingua, data, livello bibliografico, copie possedute), si sono ottenute delle ‘radiografie’ del tutto inedite delle singole collezioni prese in esame e delle relazioni tra di esse. L’analisi ha fatto emergere i tassi di overlap fra i diversi insiemi, la ‘rarità relativa’ dei volumi posseduti, l’età delle collezioni e altri dati utili per pianificare programmi di gestione collettiva, come la  percentuale di titoli presentii in HatiTrust. Alcuni dati sono piuttosto sorprendenti. Ad esempio, su un insieme 18 milioni di titoli delle prime cinque grandi biblioteche che parteciparono  al progetto Google, risultava che il 61% era posseduto in unica copia solo da una delle biblioteche del gruppo. Ma in un contesto più ampio la percentuale di titoli in unica copia sarebbe destinata a scendere, mentre aumenterebbe la percentuale dei duplicati. Nel prossimo futuro – prevedono gli esperti di OCLC – le collezioni a stampa ‘ordinarie’, con alti tassi di ridondanza, saranno prevalentemente gestite a livello cooperativo, liberando spazi e risorse che potranno essere dedicate alla conservazione dei fondi speciali e delle collezioni rare, a progetti innovativi come open access, information literacy e altre attività di maggiore impatto.[6] Per accrescere l’efficienza operativa nella gestione di programmi cooperativi  su larga scala, OCLC ha lanciato un programma chiamato  Sustainable Collection Services,[7]  in grado di assistere le biblioteche con metodologie e strumenti per  la gestione collettiva delle collezioni. Questo servizio offre SCS Monograph Index e,  più recentemente, Green Glass, due applicazioni che permettono di  analizzare le collezioni di una biblioteca e di contestualizzarle all’interno di un determinato gruppo di biblioteche, fornendo  gli elementi per definire scenari e prendere decisioni consapevoli. L’efficacia di questi strumenti dipende in buona parte dall’affidabilità dei dati catalografici su cui si basa l’analisi. Vien quasi da ridere pensando quando all’apparire di Google, i soliti entusiasti profetizzavano l’imminente fine dei cataloghi. Ma i cataloghi sono destinati a durare, a evolvere e a recuperare un ruolo centrale nella misura in cui verranno riconfigurati e potenziati per rispondere  alle nuove esigenze. In questa direzione si  muove il progetto National Bibliographic Knowledge Base (NBK),[8] lanciato recentemente nel Regno Unito da Jisc in collaborazione con le organizzazioni delle biblioteche universitarie di ricerca e con la British Library. L’idea è di estendere e arricchire le capacità di COPAC (il catalogo collettivo di 90 biblioteche di ricerca del Regno Unito) sviluppando funzionalità che permettano di acquisire e trattare  velocemente grandi volumi di dati provenienti da fonti diverse. Il servizio deve consentire di gestire efficacemente le collezioni sia digitali che a stampa, integrando i dati di uso, le licenze, gli editori ed altre informazioni di carattere bibliografico e amministrativo. L’obiettivo è di includere 200 istituzioni, aggregando i metadati bibliografici  su scala nazionale in modo da consentire alle biblioteche di cooperare più efficacemente per la gestione delle collezioni e per fornire agli utenti un accesso più efficiente. Secondo i piani il sistema dovrebbe diventare operativo nel 2020. 4. Uno dei rischi più frequenti della transizione è perdere la bussola nella selva delle meraviglie della tecnologia. Cerchiamo dunque di riguadagnare l’orientamento e volgere uno sguardo critico al panorama circostante alla luce del monito Einstein, citato all’inizio. Vediamo che in molti paesi numerose biblioteche investono in progetti di digitalizzazione delle collezioni a stampa; le grandi biblioteche nazionali come British Library, Bibliothèque Nationale de France, Deutsche Nationalbibliothek, sviluppano importanti programmi per la gestione del deposito legale digitale di tutti i tipi di documenti compreso quelli visivi e sonori, per l’archiviazione del web, delle mail e perfino delle conversazioni sui social network. La domanda che mi pongo è se ha senso operare in questo modo al tempo in cui la massa di informazione  che risiede nella nuvola supera tutte le grandi biblioteche nazionali messe insieme. Fino a che punto è opportuno investire in progetti di digitalizzazione al tempo di Google Books e Internet Archive e altri simili programmi. Forse sarebbe il caso di scegliere obiettivi più mirati, valorizzare i fondi meno conosciuti, o riportare alla luce i contenuti delle numerose  miniere di letteratura grigia che si trovano nelle biblioteche.  C’è chi sostiene che  le biblioteche devono dedicarsi solo alla cura e conservazione delle collezione speciale e lasciare che i privati si occupino dell’editoria commerciale:[9] una stimolante provocazione che comprova anche il senso di disorientamento e di frustrazione che attualmente attraversa  il mondo delle biblioteche. Ma d’altra parte, di fronte a una produzione editoriale  così  vasta e variegata , non è un paradosso assegnare a una sola biblioteca il compito di conservare tutto ciò che viene pubblicato in un paese? E mai possibile che le biblioteche nazionali possano da sole svolgere questa funzione? Fino a che punto è opportuno investire nel deposito legale digitale quando – con l’attuale  normativa sul copyright  – i contenuti  possono essere consultati solo sul posto (un utente alla volta)? Il problema è che tutte queste soluzioni sono ancora vincolate agli schemi del paradigma gutemberghiano, dove i centri di produzione sono abbastanza controllabili e dove il libro è una unità statica, isolata, che è  messa in relazioni con le altre unità dal catalogo della biblioteca, come parte della collezione. Mentre un documento digitale è di natura dinamica, instabile, collocato in una rete di collegamenti semantici, inscindibile dalla piattaforma originale. Che valore ha un documento elettronico privo dei suoi links? Fino a che punto vale la pena di conservare un e-book o una base di dati statistici privi delle sofisticate funzionalità della loro piattaforma originale? Non sono certo io il primo a porre domande del genere. Gli osservatori più attenti da tempo richiamano l’attenzione su questi problemi.[10] Alcuni suggeriscono di aggiornare le norme sul copyright  affinché venga  previsto il deposito del codice sorgente,  in modo da far sopravvivere le piattaforme proprietarie quando sono abbandonate. Non saprei giudicare l’efficacia e congruità di una tale soluzione ma è evidente che siamo ancora lontani da intravedere una direzione. Ed è anche abbastanza evidente che le soluzioni che oggi riusciamo a immaginare prevedono un contesto cooperativo tendenzialmente globale,  in cui si possono sviluppare livelli diversi di collaborazione non solo con gli istituti cui è tradizionalmente affidata la custodia della memoria (archivi, biblioteche e musei) ma anche con l’industria mediatica, che controlla il mondo dell’informazione e ha i mezzi che mancano alle biblioteche. Con la trasformazione dei circuiti della conoscenza, le biblioteche perdono terreno perché non sono in grado di controllare l’informazione che oggi o è in  buona parte privatizzata dalle grandi compagnie dell’industria mediatica, o è disponibile liberamente in rete. Nella più parte dei casi l’utente va in biblioteca perché non sa cercare sulla rete o perché  cerca qualcosa che non è disponibile liberamente in rete e  non ha i mezzi per ottenerla. Forse da qui bisogna partire quando ci si chiede perché alcune biblioteche sono poco frequentate. Il problema del calo dell’utenza non si affronta con gli spettacoli o altre simili iniziative, oppure attirando i turisti a spasso per la città per mostrare le belle sale adornate di scaffali pieni di libri. Piuttosto chiediamoci se un filologo o uno storico può lavorare con profitto nelle meravigliose antiche biblioteche romane, quando è carente il supporto tecnologico di base, oppure mancano le più importanti basi dati umanistiche. Che cosa può offrire la biblioteca pubblica a un cittadino che cerca le statistiche l’OCDE  o di EUROSTAT, o a un medico di base che desidera consultare una rivista scientifica? Nei paesi scandinavi i contratti di licenze elettroniche con gli editori internazionali  e locali vengono sottoscritti a livello nazionale in modo che siano abilitate all’accesso tutte le biblioteche del paese. In Francia e in Germania alcune licenze elettroniche negoziate dalle biblioteche universitarie sono estese anche ad altre biblioteche del paese. Le biblioteche sono là dove gli utenti vanno per accedere alle basi dati distribuite dagli editori commerciali.  Sarebbe auspicabile anche in Italia la collaborazione tra  il Ministero dell’Istruzione e il Ministero dei Beni culturali in questo settore, in modo che alcune licenze acquisite dalle biblioteche delle università siano estese anche alle biblioteche statali e ad altre biblioteche di ricerca. Sarebbe anche opportuno lanciare un programma nazionale con l’obiettivo  di negoziare licenze con gli editori italiani  per tutte le biblioteche del territorio nazionale, in questo modo si renderebbe un grande servizio al pubblico delle biblioteche, oltre  incoraggiare  la lettura e sostenere l’editoria in lingua italiana. Torniamo ora alla citazione di Giorgio Pasquali: “Non conviene dimenticare che in una età nella quale la stampa non era ancora inventata, una biblioteca non era soltanto raccolta ma anche officina di manoscritti […] e i dotti che la reggevano crearono le prime edizioni in un certo modo critiche”. Il bibliotecario come editor e la biblioteca come editore,  dunque.  Alcune tendenze in atto sembrano dare ragione a queste profetiche  note . Una delle funzioni importanti nella biblioteca nell’economia della conoscenza è  quella di centro di acquisto della produzione editoriale per metterla a disposizione del pubblico. Questo circuito a senso unico,  consolidato negli anni è messo in discussione in ambiente digitale.  Le biblioteche, nell’economia della conoscenza,  non sono solo acquirenti di informazione (libri, basi di dati ecc.) ma anche produttori di conoscenza.  Le iniziative editoriali  Open Access, i depositi istituzionali, i dati della ricerche (research data sets) e altri prodotti dell’attività accademica messi in rete dalle biblioteche di ricerca, oppure  le attività editoriali (self-publishing), le iniziative di public history, la documentazione  visiva e sonora e gli archivi  della memoria locale raccolti dalla biblioteche pubbliche, rappresentano oggi  settori emergenti in parte ancora poco strutturati o sperimentali, e tuttavia promettenti. 5. Infine l’Italia. Quando, circa mezzo secolo or sono, entrai nella professione bibliotecaria, le biblioteche statali rappresentavano la spina dorsale del sistema bibliotecario italiano e il punto di riferimento delle buone pratiche biblioteconomiche. Poi, verso gli anni Novanta mentre le biblioteche pubbliche e universitarie imboccano una fase di sviluppo e di rinnovamento – rallentata (purtroppo) dalla crisi economica degli ultimi dieci anni – per le biblioteche statali inizia un periodo di decadenza, accelerata dalla rovinosa riduzione di mezzi e di personale e da una serie di funeste e  improvvisate  riforme che hanno ingessato e annichilito questi istituti, lasciandoli ai margini dei processi di cambiamento e privandoli delle energie per autorinnovarsi. È stato giustamente notato come questi provvedimenti prescindano da qualsiasi considerazione della specificità dei singoli istituti, invece di “valorizzare la loro funzione le mortifica con una normativa forzatamente egualitaria”.[11] È stato anche rimarcato  come le più recenti riforme  “sottolineando la sola natura di raccolta storica di queste biblioteche, ne hanno voluto ignorare la loro componente più viva di strumento di informazione per la collettività”.[12] Le biblioteche statali sono organismi  complessi e delicati, di rilievo nazionale, ma strettamente legati alla storia e alla vita culturale delle città in cui si sono sviluppate; in molti casi questi istituti appaiono perfino inscindibili dai prestigiosi edifici che li ospitano, ma spesso distanti  dagli insediamenti universitari, dai flussi della vita cittadina e dai punti di aggregazione urbana. Come riconnettere queste biblioteche alla loro utenza naturale? Questo è un nodo da affrontare. Ho fatto ricorso in altre occasioni al termine “rammendo” impiegato da Renzo Piano nei suoi interventi sulla gestione delle aree urbane, per sottolineare,  nel caso di interventi sull’organizzazione delle biblioteche storiche, l’opportunità di un approccio scrupoloso e creativo allo stesso tempo, intendo dire un metodo che dà più l’idea del lavoro di un artigiano che quello di un ingegnere. Ed è proprio quei disegni di astratta ingegneria amministrativo-biblioteconomica (come usava definirli Luigi Crocetti) che bisogna evitare, perché non hanno portato mai niente di buono alle biblioteche e che oggi, al tempo della rete, risultano irrimediabilmente anacronistici. Perché, all’epoca di Internet, è la rete con i suoi utenti che riconfigura le biblioteche non i burocrati dei ministeri. Che senso ha parlare di poli territoriali delle biblioteche statali? Ha senso se per polo si intende un sistema che aggrega  biblioteche di diversa tipologia, non in base al criterio di appartenenza amministrativa a ma in base a obiettivi comuni di servizio. Era questo in buona sostanza il fulcro della strategia di cooperazione del Servizio Bibliotecario Nazionale (SBN), vale a dire l’integrazione delle biblioteche mediante la rete nazionale. Osserva Franca Arduini in un intenso articolo dedicato alla riforma Franceschini: Il “divario del settore statale rispetto a quello di ente locale e delle università non è stato colmato dall’unico strumento unificante delle biblioteche italiane costituito dal Servizio bibliotecario nazionale”. [13] Missione fallita dunque? Può darsi, ma l’obiettivo è quanto mai valido. Ho molto apprezzato gli interventi di Andrea De Pasquale e di Luca Bellingeri sulle biblioteche statali apparsi nella rivista Aedon, innanzitutto perché non capita spesso (o forse non è mai capitato) vedere discutere i direttori delle due maggiori biblioteche italiane  pubblicamente e pacatamente su questioni abbastanza controverse. Inoltre perché i loro argomenti, pur esprimendo  visioni  e conclusioni per molti aspetti diametralmente opposte si integrano e si completano in alcuni punti dell’analisi, soprattutto nel far emergere la mancanza di una linea politica nazionale nel campo delle biblioteche. Io voglio augurarmi che una discussione professionale così ben impiantata stimoli altri contributi e approfondimenti e che non si risolva nella sterile diatriba Roma- Firenze, che in passato ha finito per paralizzare il dibattito e di cui ora non ne abbiamo proprio bisogno. Le biblioteche italiane hanno un grande passato e molte peculiarità, d’accordo. Ma questo non sia la scusa per negarsi al confronto con le esperienze degli altri paesi (che pure hanno le loro peculiarità) o per isolarsi in un vacuo  autocompiacimento per timore di affrontare il futuro.  Noi abbiamo tanto da imparare e forse anche  parecchio da offrire a patto di superare la naturale inclinazione al conservatorismo e aprirci senza remore al mondo che ci circonda. Questi sono discorsi che non si possono fare agli italiani, a meno che non siano gli italiani stessi a farli – come disse Don Fabrizio, principe di Salina,  al cavaliere Chevalley: “se queste cose le avesse dette lei me ne sarei avuto a male”. Confesso che preparare queste note mi è costato non poca fatica, è stato una specie di esercizio di autocoscienza, che mi ha messo ancora una volta di fronte ai miei dubbi (che sono enormemente aumentati rispetto a quando entrai nella professione bibliotecaria), una prova che mi ha fatto riconoscere la mia difficoltà di produrre al di fuori di un team, lontano dal campo di battaglia, che mi ha reso consapevole dei miei limiti di uomo del Novecento scivolato nel Terzo Millennio, che arranca nel cercare di decifrare il mondo che ci circonda. A Rosa Maiello che mi ha convinto a fare questa lezione – nonostante io le avessi detto che ormai ho molto poco da insegnare – vorrei dare un consiglio: la prossima volta di invitare su questa cattedra un gruppo di giovani Millennials, cioè di persone che non si sono dovute adattare al mutamento tecnologico a fatica (come il sottoscritto) ma che ci sono cresciute. Sono convinto che solo collaborando con i giovani, con i ‘nativi digitali’, potremo sperimentare le strade del mutamento e della ricerca senza rompere definitivamente con la storia. Concludo con una frase sentita o letta da qualche parte che mi è tornata spesso in mente in questi giorni: “è necessario che cambino le persone  che decidono perché il  cambiamento avvenga anche intorno a noi”.  [1] http://www.cdlib.org/services/west/ [2] http://www.ukrr.ac.uk/ [3] https://www.hathitrust.org/shared_print_program [4] The Future of the  Print Record Concerted Thought, Collaborative Action, https://printrecord.mla.hcommons.org/ [5] http://papr.crl.edu/ [6] Dempsey, Lorcan, Brian Lavoie, Constance Malpas, Lynn Silipigni Connaway, Roger C. Schonfeld, JD Shipengrover, and Günter Waibel, Understanding the Collective Collection: Towards a System -wide Perspective on Library Print Collections . Dublin, Ohio: OCLC Research, 2013, http://www.oclc.org/research/publications/library/2013/2013-09.pdf. [7] https://www.oclc.org/en/sustainable-collections.html [8] https://www.jisc.ac.uk/rd/projects/national-bibliographic-knowledgebase [9] Rick Anderson  Can’t Buy Us Love: The Declining Importance of Library Books and the Rising Importance of Special Collections, http://www.sr.ithaka.org/wp-content/mig/files/SR_BriefingPaper_Anderson.pdf [10] Bernard F. Reilly, Toward a rational and sustainable division of labor for the preservation of knowledge, “Library Management”, Vol. 37 (2016) 4/5. [11] Andrea De Pasquale, Per una riforma delle biblioteche pubbliche statali, “Aedon”, 2, 2016 http://www.aedon.mulino.it/archivio/2016/2/depasquale.htm [12] Luca Bellingeri, Le biblioteche pubbliche statali:quale futuro?, “Aedon”, 1, 2017, http://www.aedon.mulino.it/archivio/2017/1/bellingeri.htm [13] Franca Arduini, La riforma Franceschini e le sorellastre di Cenerentola, “Biblioteche Oggi”, 33, gennaio-febbraio 2015. ","
"
https://aibnotizie.aib.it/mab-quattro-buone-ragioni/,MAB: quattro buone ragioni,,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," La prima edizione degli Stati generali dei professionisti del patrimonio culturale, organizzati a Milano da AIB, ANAI e ICOM Italia, si è conclusa con un esito più che incoraggiante, in termini di presenze, di interesse del dibattito e di potenzialità per il futuro. Ecco quattro buone ragioni per essere soddisfatti di aver promosso l’iniziativa: 1. Gli stati generali hanno dato voce a chi lavora quotidianamente per garantire la fruizione e la conservazione dei beni culturali italiani, al di fuori e al di là di ogni retorica. Il nostro interesse si è focalizzato sui problemi reali di quanti dirigono e lavorano nei molti musei, biblioteche ed archivi italiani:  valorizzare il capitale umano e favorire il necessario ricambio generazionale; aumentare a livello nazionale e locale la capacità di fare sistema, di unire azione pubblica e azione privata, di lavorare per priorità condivise; orientare la fiscalità verso il sostegno agli istituti e alle attività culturali; formare, aggiornare e riconoscere le competenze professionali; rendere più accessibile il patrimonio culturale mediante la rete e le nuove tecnologie; sviluppare collaborazioni innovative nella prevenzione dei danni e nell’intervento in situazioni di emergenza.   2. Gli stati generali hanno confermato che la politica è un interlocutore debole. Gli esiti della tavola rotonda finale, a cui hanno preso parte rappresentanti delle maggiori istituzioni italiane (Camera dei deputati, MiBAC, Regioni) sono stati abbastanza deludenti: ci aspettavamo impegni per gli istituti del patrimonio culturale e per i suoi professionisti, ci è stato prospettato un quadro vago, inconsistente, a tratti autoreferenziale. Questa distanza siderale dei decisori dai problemi concreti pone una questione esiziale per il futuro, come riuscire a parlare un linguaggio comune, alimentato da un orizzonte di senso condiviso. 3. Il contributo dell’AIB è stato rilevante, sia per i contenuti delle relazioni presentate da Giovanni Solimine e Claudio Gamba, sia per l’autorevolezza e la competenza con cui Ornella Foglieni, Rosa Maiello, Lello De Magistris, Claudio Leombroni, Maurizio Vivarelli hanno coordinato le sessioni di lavoro tematiche, dove diversi sono stati gli interventi di approfondimento su argomenti specifici tenuti da nostri associati che hanno contribuito a mantenere elevato il livello della riflessione. 4. I commenti raccolti dai nostri associati presenti a Milano sono stati in generale positivi e incoraggianti per il futuro, segno che abbiamo intrapreso una direzione di cambiamento potenzialmente feconda, nel segno di una cooperazione allargata ad altri professionisti della cultura. L’ambizione dell’evento era quella di dare vita a un’agenda per il futuro di biblioteche, archivi, musei. Compito impervio, in un frangente che obbliga a vivere alla giornata sperando che non cambi nulla perché sicuramente il cambiamento sarebbe in peggio. La strada che abbiamo di fronte porterà alla costruzione di un orizzonte professionale comune dove la formazione, il digitale e il  riconoscimento della professione potrebbero rappresentare i banchi di prova sui quali esercitare prove tecniche di convergenza fra bibliotecari, archivisti e bibliotecari, da verificare in vista della prossima edizione degli Stati Generali. parise@aib.it ","
 MAB "
https://aibnotizie.aib.it/mab-professioni-beni-culturali/,MAB. Le professioni dei beni culturali,,AIB Notizie,,3 Marzo 2014,,HTML,https://aibnotizie.aib.it/,,,,CC BY-SA 4.0," Il Convegno MAB, svoltosi lo scorso 13 dicembre a Trieste e organizzato con il sostegno della locale Università e dell’Amministrazione comunale, ha visto i relatori intervenuti confrontarsi sul tema de “Le professioni dei beni culturali: affinità, differenze, sviluppi futuri”, nella magnifica cornice dell’auditorium del museo Revoltella, in pieno centro città. Per l’AIB è stata un’occasione in più per discutere di professione e il convegno ha rappresentato uno dei momenti di confronto a livello nazionale proposti dall’Osservatorio Lavoro e Professione OLAVeP. La sezione Friuli Venezia Giulia non poteva mancare il suo ormai tradizionale appuntamento annuale con i colleghi di archivi ANAI e musei ICOM, così la discussione si è allargata in un confronto costruttivo. Un ulteriore spazio dove poter sottolineare le novità introdotte dalla legge 4/2013 sulle professioni non ordinistiche, con l’intervento introduttivo del Presidente nazionale AIB Stefano Parise, cui hanno fatto eco il consigliere del direttivo nazionale ANAI, Augusto Cherchi, e la coordinatrice regionale ICOM, Maria Masau Dan Fitto il programma dei lavori, che ha visto aprire la mattinata con un parallelo su “Le professioni degli operatori culturali: stato dell’arte e scenari futuri”. Come punto di partenza il patrimonio culturale: una delle principali risorse del paese, che ha bisogno di essere tutelato da professionisti adeguatamente formati e in grado di valorizzarne l’enorme ricchezza; per questo diviene prioritario e strategico definire e certificare le professioni dei Beni Culturali. A far da apripista Raffaele De Magistris dell’Osservatorio Lavoro e Professione AIB, che ha illustrato il lavoro fatto negli ultimi anni sull’individuazione del profilo professionale del bibliotecario. Di “Professione archivista: la normativa e le recenti trasformazioni”, ha parlato Monica Martignon della Sezione Veneto di ANAI, responsabile del servizio archivio di ateneo dell’Università IUAV di Venezia e Componente del Gruppo di lavoro sulla professione di ANAI. Preoccupazioni e speranze sono state messe in luce da Luca Baldin di ICOM Italia, Direttore del Museo Casa Giorgione di Castelfranco Veneto, che si è espresso su “Professioni a rischio di estinzione? Rischi concreti e qualche opportunità”. Non meno importante e ricca di spunti la tavola rotonda del pomeriggio, moderata da Grazia Tatò, ANAI e Coordinatore regionale MAB FVG, sulla possibilità di “Costruire insieme un futuro nel lavoro, nell’integrazione e nella formazione dei beni culturali”. Carlo Bianchini e Anna Maria Tammaro di AIB hanno parlato di professione, di valori professionali e di formazione, mettendo in luce limiti attuali, prospettive future e possibilità di integrazione fra le tre professioni. Punti di contatto e di differenza sono stati rimarcati anche da Luca Baldin di ICOM, Claudia Salmini di ANAI e Maria Masau Dan di ICOM. A conclusione dell’incontro il Presidente AIB, Stefano Parise, ha sottolineato l’importanza di occasioni di confronto come questa dando appuntamento al prossimo incontro fra le tre associazioni che, sulla scorta di quanto previsto in occasione degli “Stati generali della cultura” svoltisi a Milano lo scorso novembre 2012, dovrebbe realizzarsi il prossimo anno con l’auspicio che nell’occasione si possa concretamente parlare di formazione congiunta. cristina.marsili@comune.udine.it ","
"
https://aibnotizie.aib.it/mamma-lingua-parte-nel-lazio/,Mamma Lingua parte nel Lazio,,AIB Notizie,,16 Maggio 2021,,HTML,https://aibnotizie.aib.it/,,,,CC BY-SA 4.0," Anche nella Regione Lazio ha preso avvio Mamma Lingua. Storie per tutti, nessuno escluso, il progetto dell’AIB finanziato dal Cepell, risultato vincitore del bando “Leggimi 0-6 – anno 2019”. L’obiettivo del progetto è rendere fruibili i libri per bambini in età prescolare in tante lingue, coinvolgendo 20 realtà locali (1 biblioteca pubblica in ciascuna Regione d’Italia). Mamma Lingua è un’occasione per far scoprire ai bambini italiani che esistono lingue differenti dalla propria, affinché si sentano cittadini del mondo, e al tempo stesso offrire un’opportunità per valorizzare la lingua madre dei bambini con genitori stranieri. Il contesto: Biblioteche di Roma, Servizio Intercultura e Roma Multietnica  Nell’ISBCC di Roma Capitale è stata individuata la Biblioteca Centrale Ragazzi che avrà il compito di coordinare le attività in programma e riceverà la valigia di libri con altri materiali. Mamma Lingua ha trovato “casa” presso la Centrale Ragazzi, punto di riferimento a livello nazionale per la letteratura per bambini e ragazzi e per i servizi bibliotecari disegnati per questa particolare utenza. L’intercultura è una delle sfide prioritarie di Biblioteche di Roma; numerose e costanti le iniziative e le attività tese all’inclusione e alla reciproca conoscenza con le comunità straniere. A tal proposito, essenziale saranno la collaborazione e il contributo del Servizio Intercultura dell’Istituzione Biblioteche di Roma, impegnato in un progetto di conoscenza e comunicazione con le diverse culture che convivono nella città di Roma. Da molti anni nelle Biblioteche di Roma vengono organizzate numerose iniziative ed eventi rivolti ai migranti e a tutta la cittadinanza interessata, anche in collaborazione con altri soggetti pubblici e privati. Grande è stato l’interesse per il progetto “Mamme narranti”. L’iniziativa curata da Andrea Satta, pediatra e musicista del gruppo Tetes de Bois, ha coinvolto numerosi bambini di origine straniera e le loro mamme con favole, filastrocche e poesie della tradizione di diversi paesi. Le biblioteche, proprio per la loro vocazione di apertura a tutta la popolazione sono preziose; diventano delle vere e proprie agenzie di inclusione e coesione sociale, luogo di incontro e interscambio tra diverse culture presenti in città. L’Istituzione Biblioteche, consapevole che la conoscenza della lingua italiana è il principale strumento di integrazione per lo straniero, attraverso il Servizio Intercultura offre da diversi anni corsi gratuiti di italiano per migranti; parallelamente mira a conservare, valorizzare e diffondere il patrimonio culturale delle lingue madri, sia attraverso l’acquisto di libri in lingua per le biblioteche della rete che attraverso corsi di introduzione alla lingua e cultura araba e cinese come quelli realizzati per i bambini, che hanno riscosso un grande successo. In 18 biblioteche sono state aperte, negli ultimi anni, sezioni di libri in albanese, arabo, bangla, cinese, hindi, persiano, polacco, portoghese, romeno, russo, spagnolo, ucraino, urdu per un totale di circa 9500 libri disponibili al prestito. Il bilinguismo è senz’altro una ricchezza da salvaguardare e punta a valorizzare e diffondere le lingue più parlate dagli adulti migranti presenti in città, stimolando l’interesse alla lettura nei bambini e ragazzi di seconda generazione che desiderano conoscere le lingue dei loro genitori. Parallelamente alle altre iniziative, ogni anno si organizzano attività di sensibilizzazione degli studenti delle scuole, mediante progetti che hanno l’intento di approfondire i temi dell’intercultura, della convivenza, dei motivi delle migrazioni forzate. Gli studenti ne parlano in incontri, in biblioteca e nelle scuole, con esperti, giornalisti, scrittori e mediatori interculturali, associazioni di settore, migranti, rifugiati e richiedenti asilo. Dal 2003 è attivo il sito Roma Multietnica, guida all’intercultura delle Biblioteche di Roma. Il sito, curato dal Servizio Intercultura, oltre alle informazioni e agli aggiornamenti della realtà multietnica romana, offre un ricco panorama degli eventi, un orientamento su libri e percorsi bibliografici sulle letterature del mondo, una selezione di risorse web sull’intercultura, l’immigrazione e le aree del mondo dei nuovi cittadini migranti. Visitato in media da 1.000 utenti al giorno, è diventato una vetrina delle diverse culture presenti a Roma e fornisce un servizio di newsletter settimanale segnalando ai suoi 5200 iscritti tutti gli eventi interculturali delle Biblioteche di Roma e della città. Le biblioteche coinvolte Per il progetto Mamma Lingua dell’AIB, la biblioteca Centrale Ragazzi insieme al Servizio Intercultura delle Biblioteche di Roma si è attivata per costituire un “gruppo di lavoro” cominciando a coinvolgere il proprio personale interno e allargando poi il cerchio ad altre biblioteche. Data la natura dell’Istituzione Biblioteche di Roma – un sistema bibliotecario che abbraccia tutta l’area metropolitana della Capitale – si è rilevata sin da subito l’opportunità di estendere le attività del progetto dalla Centrale Ragazzi alle diverse sedi “decentrate”, con l’impegno prioritario di attivare il progetto e raggiungere un pubblico straniero, specialmente di piccoli lettori, in ragione della specifica vocazione di ciascuna biblioteca. La scelta delle diverse sedi è stata concertata tenendo conto della presenza di sezioni dedicate ai bambini (0-6 anni). Il Servizio Intercultura ha fornito preziose indicazioni circa la presenza delle comunità gravitanti intorno ad alcune biblioteche, come anche di associazioni attive sui temi dell’intercultura e di iniziative già avviate in passato e consolidate nel tempo. Tra le biblioteche particolarmente vocate alle finalità del progetto sono state proposte: Basaglia, Flaiano, Mameli, Mandela, Pasolini, Vaccheria Nardi, Valle Aurelia. In linea con i principi del progetto nazionale dell’AIB, queste biblioteche sono state quindi invitate a coinvolgere figure esterne al mondo bibliotecario, come educatori, insegnanti, pediatri di famiglia e di comunità, operatori socio-sanitari, operatori delle associazioni culturali e di sostegno alla genitorialità, volontari, insegnanti, cui proporre anche l’iscrizione al corso di formazione del 5 e del 7 maggio 2021. La formazione nazionale  Il 5 maggio, primo incontro, Giovanna Malgaroli ha fornito istruzioni e informazioni relative al progetto Mamma Lingua dell’AIB e ha illustrato alcuni dei punti fondamentali del programma nazionale NPL. Nell’incontro del 7 maggio si è entrati nel vivo delle tematiche che sono il cuore del progetto, incentrato sul legame profondo che esiste tra gli individui, le comunità e il loro idioma materno. Il tema della lingua madre tocca tutti da vicino oggi più che in passato, dal momento che la varietà linguistica del nostro Paese e delle nostre scuole si sta ampliando. Accanto ai dialetti regionali e locali, più o meno praticati, ci sono le lingue delle minoranze, tutelate con apposita normativa. Ci sono poi le lingue degli immigrati, in uso nello scambio famigliare e tra le generazioni, che sono quasi sempre ignorate, rimosse, svalorizzate. Ilaria Colarieti, insegnante d’italiano L2, formatrice e coordinatrice del settore lingua e intercultura per il Centro Come della Cooperativa Farsi Prossimo di Milano, ha condotto l’incontro, aprendo l’intervento con un video da lei curato e dal titolo “Narrazione e plurilinguismo: quando le storie hanno tante voci”. Il video, avviato con letture di rime di Piumini dedicate alla lingua madre, ha affrontato il tema della lettura in lingua madre e del plurilinguismo. L’incontro ha quindi privilegiato i momenti frontali con i partecipanti ed è stato caratterizzato dalla vivace partecipazione dei corsisti, alcuni dei quali, tra l’altro, hanno contribuito con il racconto di esperienze personali legate al tema della lingua straniera nell’ambito della vita privata. In questo modo, sono emerse riflessioni, idee e proposte per conoscere e valorizzare le situazioni linguistiche di tutti i bambini, a partire dalla consapevolezza che ogni lingua vale. Infine, è stato letto integralmente il Manifesto di Mamma Lingua che Graziella Favaro ha scritto appositamente per il progetto. Al corso hanno partecipato 40 persone, 10 in più rispetto al numero massimo consentito, previo consenso del Gruppo di coordinamento AIB del progetto che ha accolto un numero superiore di adesioni per coinvolgere le tante professionalità rappresentate, oltre ai bibliotecari coinvolti. Segno del grande interesse e, vorremmo aggiungere, del contagioso entusiasmo suscitato da Mamma Lingua, progetto che entrerà nel vivo delle iniziative nei prossimi mesi. Le prossime attività Tenendo conto dell’evolversi dell’emergenza sanitaria, il progetto prevede nell’autunno 2021 la realizzazione di un evento inaugurale e di presentazione del programma romano Mamma Lingua presso la Centrale Ragazzi, (se sarà possibile in presenza; altrimenti realizzato in modalità telematica) e, a seguire, tre eventi formativi, disseminati in sedi individuate e scelte tra tutte le biblioteche aderenti, rivolti a lettori volontari, genitori, insegnanti e operatori. Questi tre eventi saranno l’occasione per approfondire la formazione nazionale e per impostare la programmazione delle attività per i bambini da realizzare nelle sedi bibliotecarie coinvolte. Prenderanno poi corpo iniziative, ideate e curate dal gruppo di lavoro già formato, declinate in base alle caratteristiche delle diverse sedi, al contesto specifico di ognuna e anche al potenziale di relazioni che ciascuna biblioteca avrà attivato. La formazione prevede anche la possibilità di avvicinarsi alle significative esperienze romane di promozione della lettura dedicate ai bambini di origine straniera e alle loro mamme. Per una più efficace diffusione delle iniziative nell’ambito del sistema, la Centrale Ragazzi ha già proposto la possibilità di incrementare il numero di copie dei libri della bibliografia Mamma Lingua acquistando altre copie con fondi dell’Istituzione ed, eventualmente, anche con altri libri in lingua già posseduti dalla Centrale Ragazzi e da altre sedi bibliotecarie, che saranno tenuti distinti dalla bibliografia di Mamma Lingua. Inoltre, nella Regione Lazio, sarà presente il Biblio-HUB per circa 10 giorni. Silvia Zanini – Referente regionale progetto Mamma Lingua per il CER AIB Lazio Anna Maria Di Giovanni – Responsabile della Biblioteca Centrale Ragazzi dell’ISBCC di Roma Capitale Maria Carla Mancinelli – Responsabile del Servizio Intercultura dell’ISBCC di Roma Capitale ","
 Mamma lingua "
https://aibnotizie.aib.it/meglio-non-leggere/,Meglio non leggere?,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," «Non sono del parere che sia meglio leggere qualunque cosa, piuttosto che non leggere affatto. Ritengo che ci siano almeno 50 attività preferibili alla lettura delle 50 sfumature». Questa è un’affermazione irrituale di Ginevra Bompiani, co-fondatrice di Nottetempo, una delle più autorevoli case editrici indipendenti italiane, che riapre il dibattito sulla lettura che, ciclicamente, appassiona scrittori, editori, librai e bibliotecari.1 L’opinione è stata espressa nel corso di una delle tavole rotonde più affollate di partecipanti, l’8 dicembre 2012 in una Fiera “Più libri più liberi” gremita di lettori di ogni generazione. Protagonisti del confronto sono stati Ginevra Bompiani direttore editoriale di Nottetempo Edizioni, Alberto Galla presidente di ALI (Associazione Librai Italiani), Alfonso Berardinelli autore per Nottetempo del pamphlet “Leggere è un rischio”, la scrittrice Elisabetta Rasy e il filosofo Giorgio Agamben, attorno al tema della lettura. «Non mi convincono le cosiddette politiche della lettura», ha aggiunto la scrittrice Elisabetta Rasy, presente allo stesso incontro pubblico: «Così come non mi convince l’idea della lettura come un’attività edificante», ha proseguito,  dicendosi in disaccordo con la visione calviniana della lettura citata dallo scrittore Alfonso Berardinelli nel pamphlet che dava il titolo alla tavola rotonda, “Leggere è un rischio”. “Se una notte d’inverno un viaggiatore” di Calvino inizia infatti così: «Stai per cominciare a leggere il nuovo romanzo “Se una notte d’inverno un viaggiatore” di Italo Calvino. Rilassati. Raccogliti. Allontana da te ogni altro pensiero. […] La porta è meglio chiuderla; di là c’è sempre la televisione accesa. Dillo subito, agli altri: “No, non voglio vedere la televisione!” Alza la voce, se non ti sentono: “Sto leggendo! Non voglio essere disturbato!». «La mia idea di lettura è diversa da questa», ha commentato Rasy. «Penso alla lettura più come a un’attività proibita, lo trovo più produttivo che considerarla un’attività edificante. Per me non conta la lettura in sé, conta il libro, molto più dello stesso autore». Opinioni non convenzionali, quindi, certamente non in linea con l’idea che la lettura sia un valore ‘a prescindere’. Con l’idea che leggere faccia ‘bene alla salute’ e che, per esempio, favorisca in ogni caso lo sviluppo cognitivo-affettivo-relazionale di un bambino. Ma soprattutto opinioni che sembrano mettere in guardia contro politiche di promozione della lettura scarsamente meditate e superficialmente condotte, fondate appunto sull’assunto che sia necessario (e sufficiente) affrontare il tema dei comportamenti di lettura dei ragazzi e degli adulti, e in particolare dei lettori deboli o in via di divenire tali, attraverso una loro sensibilizzazione, che punti sull’ aumento della frequenza con cui si dedicano a questa attività. E allora, in quest’ottica, per smentire il fatto che leggere sia considerata un’attività noiosa dalle persone poco contemplative, allora una campagna di comunicazione ben orchestrata, che punti su testimonial famosi come attori, sportivi, gruppi musicali o personaggi dei cartoni animati, può risolvere il problema. È, in fondo, l’approccio che l’American Library Association scelse per la campagna “Read”, realizzando poster di  personaggi celebri raffigurati nell’atto del leggere, ancora in vendita nell’ALA Store (“Everyone’s a celebrity when they READ!” era uno degli slogan della campagna promossa dall’ALA http://www.alastore.ala.org/SearchResult.aspx?CategoryID=160). Ecco, allora che ci si potrebbe chiedere se le foto dei manifesti del 2010 con Daniel Radcliffe, Rupert Grint ed Emma Watson, il trio dei giovani protagonisti dei film di Harry Potter, che sollecitavano i giovani a leggere, abbiano sortito un effettivo aumento delle vendite de “Il Maestro e Margherita”, “Arancia meccanica” e “Romeo e Giulietta” (i libri che tenevano in mano nel manifesto), oppure se tutto si sia risolto in un ennesimo spot per il maghetto più letto del pianeta. Tornando all’appuntamento della piccola editoria dello scorso dicembre, è da ricordare che la Fiera romana è stata inaugurata con una lectio di Massimo Cacciari, che rivela numerose affinità con la posizione di Ginevra Bompiani e che affronta l’altro nodo della questione. «Con la digitalizzazione – ha raccontato Cacciari – abbiamo in mano la biblioteca universale. Ovvero, un manuale in cui il sapere è immediatamente disponibile e immediatamente accessibile. In tempo reale». Ma il sapere, così disponibile e accessibile, «condivide in questo modo i caratteri della realtà virtuale: dove tutto appare artificio e finzione. Quali sono le conseguenze? I diversi temi ci appaiono indifferenti. Ovvero, si fatica sempre di più a coglierne la differenza. Due libri diversissimi, digitalizzati nella realtà virtuale sembreranno sempre più uguali». Da qui, il «problema epocale della fine del libro: oggi che navighiamo nella biblioteca di Babele non proveremo più l’esperienza straordinaria di andare da biblioteca a biblioteca, di sfogliare gli archivi, di cercare». E poi, «con il libro parlavamo – continuava Cacciari – anche se non eravamo più nell’ambito della cultura orale. Con il libro avevamo un rapporto come con un corpo: oggi viene meno il rapporto con l’oggetto in quanto tale: siamo in una fase di de-somatizzazione della nostra cultura». Ma allora, «se il libro non è più corpo, ma un cadavere nella realtà virtuale, come si porrà il nostro rapporto con il silenzio? In questa cultura dell’ascolto di rumori, di chiacchiera, potremo fare a meno del silenzio? Per alcuni la cultura del libro eliminava l’oralità, ma quello che si salvava – ha precisato Cacciari – è la dimensione del silenzio, dove l’io dialoga silenziosamente con questo oggetto e con l’autore. Nella cultura della digitalizzazione e della chiacchiera, del silenzio non resta niente». Ecco allora il vero spettro che si aggira tra chi ama la lettura: il rischio di una sua banalizzazione, di un suo perdersi nel gran chiacchiericcio dei social media. E la consapevolezza che il libro e la scrittura, per salvarsi, per non essere travolti nel mare magnum dei tanti 2.0, debbano alzare il livello dell’asticella della qualità. E che la stessa lettura, stretta tra l’espansione del digitale e la scarsa propensione a leggere degli italiani, debba essere ripensata. La lettura, insomma, per dirla con Alfonso Berardinelli, deve tornare ad essere un rischio. Scrive Berardinelli: «Da quando esiste qualcosa che chiamiamo modernità – cioè la cultura dell’indipendenza individuale, del pensiero critico, della libertà di coscienza, dell’uguaglianza e della giustizia sociali, dell’organizzazione e della produttività, nonché del loro rifiuto politico e utopico – da allora leggere fa correre dei rischi. È un atto socialmente, culturalmente ambiguo: permette e incrementa la socializzazione degli individui, ma d’altra parte mette a rischio la stessa volontà individuale di entrare nella rete dei vincoli sociali rinunciando a una quota della propria autonomia e singolarità» (Alfonso Berardinelli. Leggere è un rischio. Roma: Nottetempo, 2012). Ma il lettore può tornare a rischiare se, prima di lui, l’editore fa altrettanto. Ed è questo il senso del cosiddetto Appello dei 451: “Salviamo i libri dal mercato 2.0”. L’appello, apparso su «Le Monde», è stato firmato alla fine del 2012 da 451 intellettuali tra cui Giorgio Agamben, lo scrittore Michel Butel e l’editore Maurice Nadeau (http:// www.les451.noblogs.org). Nell’Appello dei 451 si legge tra l’altro: «L’industria del libro ha bisogno solo di consumatori impulsivi, networkers di opinioni e altri interinali malleabili? Molti di noi si trovano arruolati in logiche commerciali, privati di qualsiasi pensiero collettivo o prospettive di emancipazione sociale, oggi drammaticamente assenti dallo spazio pubblico. Vincolata al criterio del successo, la produzione di saggi, di letteratura o di poesia si impoverisce, i cataloghi delle librerie o delle biblioteche si esauriscono. Il valore di un libro diventa legato alle cifre di vendita e non al contenuto. Ben presto si riuscirà a leggere solo quello che funziona». Al di là di un’apparente posizione a favore del buon vecchio libro e contro la diffusione dell’editoria digitale, l’appello riflette anch’esso sul tema della qualità, esteso a tutti gli attori della filiera del libro dall’editore al lettore. L’intervento di Agamben, presente all’incontro in Fiera, si è incentrato sulla difficoltà di leggere e non ha risparmiato accenti polemici nei confronti degli editori: «Vorrei dare un consiglio agli editori e a coloro che si occupano di libri: smettetela di guardare alle infami, sì, infami classifiche dei libri più venduti e – si presume – più letti e provate a costruire invece nella vostra mente una classifica dei libri che esigono di essere letti. Solo un’editoria fondata su questa classifica mentale potrebbe far uscire il libro dalla crisi che – a quanto sento dire e ripetere – sta attraversando». E ancora: «Vorrei suggerirvi di fare attenzione ai vostri momenti di non lettura e di opacità, quando il libro del mondo vi cade dalle mani, perché l’impossibilità di leggere vi riguarda quanto la lettura ed è forse altrettanto e più istruttiva di questa». Si avverte in queste parole tutta la consapevolezza della profondità della crisi che sta investendo il mondo di quello che per comodità continuiamo a chiamare libro. Una crisi che non rappresenta un momento di difficoltà passeggera, ma un cambio di paradigma, uno scenario completamente nuovo, in cui nuove sfide e nuovi progetti si presentano a chi crede nel ruolo guida della lettura. In questo contesto, infine, ripensare la lettura può produrre il recupero, secondo gli insegnamenti di Roland Barthes (La letteratura oggi, in Saggi critici, Torino: Einaudi, 1966 ) della qualità della scrittura. «L’opera è sempre l’adempimento di un progetto. […] ma la ‘qualità’ di un’opera si può solo definire per via indiretta: è un’impressione di rigore, è il senso che l’autore si assoggetti persistentemente ad un solo e identico valore». mau.caminito@gmail.com ","
 lettura "
https://aibnotizie.aib.it/migrazione-tecnologie-linguaggi/,Migrazione di tecnologie e linguaggi. Un ciclo di seminari del CNR,,AIB Notizie,,21 Gennaio 2015,,HTML,https://aibnotizie.aib.it/,,,,CC BY-SA 4.0," Con il seminario “Machine reading come metodo per collegare gli archivi testuali al Web Semantico” si è concluso il ciclo di seminari tecnico-formativi Migrazione di tecnologie e linguaggi. Teorie e pratiche per il trattamento ditesti nelle scienze umane, organizzato dall’Istituto per il Lessico Intellettuale Europeo e Storia delle Idee (ILIESI) del CNR. I seminari, organizzati nell’ambito del Progetto Migrazioni (Responsabile Maria Eugenia Cadeddu), su progetto scientifico di Cristina Marras e Ada Russo, hanno presentato strumenti e linguaggi tecnici che migrano in ambito umanistico e si applicano al trattamento dei testi: dalla codifica (xml) e memorizzazione (basi di dati), passando per l’elaborazione (lemmatizzatori, web semantico, applicazioni lessicografiche), fino alla presentazione e pubblicazione (latex, ojs, edizioni digitali). Il carattere formativo degli incontri ha inteso valorizzare lo scambio di saperi, le competenze e le esperienze tecniche tra discipline che affrontano problemi comuni. Questa serie, nata con l’intento di valorizzare e condividere l’esperienza di studio dell’ILIESI sulle tecnologie digitali per il trattamento dei testi, rappresenta la continuazione ideale di un precedente ciclo di Seminari formativi avviato nel 2013, pensato per mettere in comune le linee di ricerca condotte all’ILIESI al fine di formare i giovani collaboratori. Il primo seminario del ciclo, Teorie e pratiche nell’uso dell’XML/TEI per la codifica dei testi (13 marzo 2014), tenuto da Ada Russo (ILIESI-CNR), è stato dedicato ad illustrare il linguaggio XML/TEI, con particolare riguardo al suo impiego per la codifica di testi a stampa in edizioni d’epoca, in vista di elaborazioni lessicografiche e per la costituzione di corpora testuali. Argomento del secondo seminario è stato Latex: l’arte di formattare testi (9 aprile 2014). Roberto Vitali (Sapienza Università di Roma) ha illustrato le potenzialità di LaTeX e come il suo utilizzo possa arricchire, sia per la qualità del prodotto finale, che per la maggior produttività, anche la composizione di testi legati alle scienze umanistiche. Fabrizio Pecoraro (IRPPS-CNR) ha affrontato il tema delle Piattaforme per le pubblicazioni online(19 maggio 2014) illustrando le potenzialità degli strumenti forniti dalle tecnologie dell’informazione con particolare riferimento al software open source Open Journal Systems (OJS) di cui sono state descritte le principali funzionalità. Muruca: strumenti e applicazioni per la gestione di biblioteche digitali semantiche (19 giugno 2014) è stato illustrato da Alessio Piccioli (NET7). Il seminario ha introdotto all’uso, alla modulazione e alla gestione di Muruca, un framework open source, sviluppato per la realizzazione di biblioteche digitali semantiche, illustrando i principi alla base della costruzione di una biblioteca digitale e il significato del termine “semantico”. Felice Dell’Orletta (ILC-CNR) ha descritto le potenzialità de La piattaforma T2K: dal testo alla conoscenza (16 ottobre 2014). T2K è una piattaforma web finalizzata all’acquisizione di informazione semantico-lessicale da corpora di dominio, in grado di analizzare il contenuto dei documenti, estrarre i termini più significativi, indicizzare il corpus di partenza e ricostruire una mappa della conoscenza contenuta nella collezione documentale. La lessicografia dei testi di cultura. Un esempio di software dedicato (13 novembre 2014) è il tema trattato da Marco Veneziani (ILIESI-CNR), che ha parlato dell’apporto delle tecnologie informatiche nello studio dei testi di cultura: dai semplici programmi di scrittura alle applicazioni web più complesse e sofisticate, fino alla possibilità di un esteso ricorso agli spogli lessicografici e lessicometrici, presentando alcune effettive realizzazioni. Nell’ultimo dei seminari di questo ciclo è stato trattato il tema del machine reading (11 dicembre 2014). Aldo Gangemi, dell’Istituto di Scienze e Tecnologie della Cognizione (ISTC-CNR), ha posto l’accento sul fatto che recentemente, la ricerca sul Web Semantico e l’ingegneria della conoscenza ha cominciato a ibridarsi con gli strumenti e le risorse sviluppate dalla comunità di trattamento delle lingue naturali, sviluppando nuovi strumenti che aggiungono al paradigma del machine reading anche la capacità di estrarre l’informazione dal testo, formalizzandola ed eseguendo inferenze automatiche. Per contribuire allo scambio di saperi e esperienze, è stata resa pubblica una sezione del sito web dell’ILIESI, http://www.iliesi.cnr.it/iniziative/seminari_formativi.html dove sono stati raccolti tutti i materiali relativi ai seminari; abstract, profili dei relatori, slide delle presentazioni, indicazioni bibliografiche e di strumenti specifici a cui si è fatto riferimento durante i seminari. I materiali sono disponibili gratuitamente per l’uso e il riuso delle informazioni e della documentazione da parte di studenti, docenti e chiunque altro interessato.    Ada Russo – Istituto per il Lessico Intellettuale Europeo e Storia delle Idee (ILIESI-CNR) – ada.russo(at)cnr.it Annarita Liburdi – Istituto per il Lessico Intellettuale Europeo e Storia delle Idee (ILIESI-CNR) – annarita.liburdi(at)cnr.it ","
"
https://aibnotizie.aib.it/missione-bruxelles-lavori-volanti/,Missione Bruxelles: lavori volanti,,AIB Notizie,,7 Gennaio 2023,,HTML,https://aibnotizie.aib.it/,,,,CC BY-SA 4.0," Da Viviana Vitari riceviamo e volentieri pubblichiamo. Se menzioniamo il Belgio, l’associazione di idee va verso Simenon, una prima Yourcenar, oltre che Tin Tin e i Puffi. Aggiungiamo pure un vecchio Bruegel con il suo villaggio dei proverbi fiamminghi. Il Paese dei Diavoli Rossi non manca, infatti, di un’audace cartografia popolare, la cui saggezza ci viene restituita dall’inesauribile rimediazione dell’arte. Volando su Bruxelles lo scorso Novembre, ho recuperato la lettura di un altro proverbio, in quel caso rinascimentale – met kunst en vliegwerk /con lavori volanti e arte. Sta ad indicare che ci sono modi inconsueti per arrivare a un risultato. In quel caso, lavori volanti lo erano letteralmente. Stavo partecipando a un “blitz” istituzionale con dei workshop per affrontare con speditezza la missione 1 PNRR, facendo metodologicamente leva su quella capacità imprenditoriale propria del lombardo.   Il gruppo di lavoro era coordinato da Anci Lombardia, trovava sostegno regionale e veniva accolto presso la Casa Lombardia di Place du Champs de Mars. Una sede che offre, dichiaratamente, opportunità di coworking logistico e progettuale con diversi attori del sistema socioeconomico. Ci si è immersi in una serie di confronti con i referenti EU: lavori volanti, ma densi. Per dare operatività ai piani di resilienza economica contano progetti ben scritti, ma l’attenzione va posta anche sulla loro ricaduta reale. Gli intenti stanno nel far transitare il vecchio continente verso una diversificazione del mercato professionale, la mobilità, un’innovazione sociale reale e non solo conclamata, una semplificazione amministrativa agevolata dalla tecnologia, la chiarezza dei propositi dichiarati per la valorizzazione della qualità della vita anche nelle piccole realtà. La sessione di lavori di cui ho fatto parte si è sviluppata su suggerimenti bidirezionali fra partecipanti del cluster 1 “digitale, turismo, cultura” e i loro capiprogetto. Punti cruciali rimangono i criteri di eligibilità dei progetti e la disseminazione dei loro risultati. Non è infatti la comunicazione ad essere sentita come problematica, bensì l’uso efficace dei finanziamenti una volta ottenuti: fra i tanti ambiti, qual è il valore aggiunto che i cittadini sperimentano? Davvero migliora la qualità della vita? Che cosa succede dopo la rendicontazione economica di un percorso culturale? Nel design progettuale iniziale in che modo sono sostenuti, non solo declamati, i criteri ambientali?  Passo successivo è stata la visita alla biblioteca del Parlamento. Con Neil Murray (bibliotecario ai servizi di ricerca parlamentare), Annamaria Forgacs (responsabile dell’unità “Linking the Levels”) e Claudio Collova (analista nel medesimo centro di ricerca), ci siamo seduti intorno a un tavolo del Building Spinelli, un palazzo dove si interfacciano la modernissima biblioteca e l’emiciclo parlamentare. Di fatto, il Parlamento è (anche) la biblioteca, lo impariamo da Fernando Venturini.  Abbiamo attraversato il foyer dove i parlamentari e membri delle commissioni suggeriscono incontri con autori e specialisti.  Abbiamo consultato le schede del “European Parliamentary research service”, valutato la libertà intellettuale delle collezioni di scienze politiche, consultato la sezione di libri e riviste in lingua italiana. Le pubblicazioni, inclusi video, grafici e podcast, sono liberamente disponibili su Think tank con infografiche anche interattive. L’Unità “Linking the levels” redige sintesi pre-legislative atte a formare stakeholders e politici ed esercita una proficua pressione sui temi emergenti che provengono da tutte le istituzioni, indipendentemente dall’ampiezza della loro platea. Per lo sviluppo di una coscienza da next generation rimangono di interesse gli studi sugli shock futuri e il cosiddetto “treno legislativo” da considerare anche per l’inoltro di petizioni di ampliamento del dibattito su problemi reali. La domanda diffusa su “che cosa fa per me l’Europa” trova la sua vetrina in un apposito portale. E’ una selezione delle risorse degli argomenti trattati, utile per esplorare il complesso dispositivo per la ripresa e la resilienza, oggi il principale strumento di finanziamento della Commissione Europa.  Ai referenti dell’unità “Linking the levels” abbiamo fatto un dono di rappresentanza per incrementare la collezione della biblioteca europea.  Per omaggio dall’Associazione Italiana Biblioteche: Rapporto sulle biblioteche italiane 2018-2020, a cura di Vittorio Ponzani; direzione scientifica di Giovanni Solimine. Roma: Associazione Italiana Biblioteche, 2021. The bibliographic control in the digital ecosystem, edited by Giovanni Bergamin and Mauro Guerrini; with the assistance of Carlotta Alpigiano. Roma: Associazione italiana biblioteche; Macerata: Edizioni Università di Macerata; Firenze: Firenze University Press, 2022.(Biblioteche & bibliotecari; 7). Associazione italiana biblioteche, Il portfolio delle competenze: un nuovo strumento per il professionista dell’informazione, a cura dell’Osservatorio Formazione (coordinatore Patrizia Lùperi); contributi di Manuela De Noia, Matilde Fontanin, Patrizia Lùperi. Roma: Associazione italiana biblioteche, 2017. La biblioteca scolastica: innovazione, insegnamento e sviluppo culturale: prima Giornata biblioteche scolastiche, Associazione italiana biblioteche, Sezione Lombardia: Milano, 1. ottobre 2022 / a cura di Cristina Gioia, Roberta Moro e Viviana Vitari. Milano: Associazione italiana biblioteche, Sezione Lombardia, 2022. Come editrice Bibliografica, sono stati consegnati i due volumi “L’innovazione in biblioteca” di Ferruccio Diozzi (2022) e “Come fare coworking in biblioteca” di Viviana Vitari (2021) in quanto lo stile di lavoro citato trova applicazione anche presso la sede a Bruxelles di Casa della Lombardia: in essa dal 2001 viene favorita l’interazione fra vari portatori di interesse del settore pubblico e privato. Al ritorno in aeroporto, nella straniante atmosfera dei ripensamenti, rileggevo un altro vecchio motto popolare dipinto da Bruegel: un muro con crepe crollerà presto, ovvero le cose non curate sono destinate al fallimento. Un proverbio non è sempre dotato di proprietà transitive, però rimane una popolare testata d’angolo. In questo caso, nella costruzione della qualità dell’offerta culturale significa che occorrono cura e resilienza. Poi bisogna ripartire, sempre. Viviana Vitari ","
 internazionalizzazione, unione europea "
https://aibnotizie.aib.it/modern-leonardos/,Modern Leonardos and Libraries,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," Lo Spring Event1, l’evento annuale dell’Ambasciata degli Stati Uniti in Italia e l’American University of Rome dedicato al futuro delle biblioteche, è approdato alla sua sesta edizione portando al tavolo del dibattito un tema rivoluzionario: I “maker spaces” e i “fab labs” nelle biblioteche e nei musei. Quello dei Makers2 è un movimento globale che in Italia conta già con un cospicuo numero di adepti, e che sta diventando il protagonista di un cambiamento epocale descritto dai media e dagli esperti del settore come la “terza rivoluzione industriale”. Neil Gershenfeld3, professore del MIT (Massachussets Institute of Technology) e principale relatore dello Spring Event 2013, è il guru del movimento. Secondo Gershenfeld, la “Personal Digital Fabrication Revolution” permetterà di avere in pochi metri quadri piccole fabbriche di oggetti generati in modelli 3D e resi reali con strumenti sottrattivi (frese, laser) ed additivi (stampanti di oggetti) alla portata di molte tasche e realtà. Si tratta di una trasformazione della produzione manifatturiera che negli Stati Uniti conta con il supporto dello stesso presidente Obama, il quale recentemente ha stabilito un fondo di 200 milioni di dollari per fondare tre grandi istituti tecnologici dediti alla fabbricazione digitale. Questi “high-tech hubs” interagiranno con le aziende, le università, le scuole e il governo per investire insieme in aree tecnologiche che promuoveranno la produzione in loco, in un tentativo di riportare l’industria manifatturiera all’interno del paese, dopo decenni di delocalizzazione all’estero. L’innovazione nel design, i metalli leggeri, l’elettronica e la fabbricazione digitale sono alcune delle aree in cui questi laboratori lavoreranno. Cosa c’entrano le biblioteche e i musei in tutto questo? Molto, a quanto pare. L’Institute for Museum and Library Services4 degli Stati Uniti ha rilevato che c’è un’esplosione di interesse per il movimento dei Makers tra le biblioteche e i musei americani. Nel processo di sperimentazione di questo nuovo fenomeno, le biblioteche e i musei stanno ridisegnando il loro potenziale per la promozione delle competenze del XXI secolo tra gli utenti, e stanno inaugurando nuovi spazi per la creazione e la condivisione di contenuti digitali. Le biblioteche americane non sono nuove alla creazione di collezioni e servizi che partono dai bisogni degli utenti, secondo un approccio “bottom-up” invece di uno “top-down”. Oggi esse colgono le enormi opportunità offerte dal fenomeno dei Makers, per aprire al pubblico spazi per l’acquisizione di competenze digitali. Così facendo, le biblioteche si rivelano ancora una volta fedeli alla loro missione di promuovere la conoscenza, non soltanto basata sul libro in quanto oggetto fisico ma sulle infinite varianti che la comunicazione digitale offre oggi sia agli autori che ai lettori. Il mantra dei bibliotecari americani del XXI secolo, “Libraries are more than just books” (le biblioteche sono molto di più che I libri che contengono) appare più che mai attuale. Alcuni tra i più prestigiosi musei e biblioteche degli Stati Uniti stanno aderendo a questo movimento: l’Exploratorium (CA), la Carnegie Library (PA), la Westport Public Library (CT), il Newark Museum (NJ), la Detroit Public Library (MI), la Chicago Public Library (YOUMedia), e la Fayetteville Public Library (FFL) di New York, che nel 2011 inaugurò il primo “library maker-space” degli Stati Uniti5. Alla guida del progetto della FFL c’era Lauren Britton Smedley, allieva del Professor David Lankes al corso di “Innovation in Public Libraries” della Syracuse University. Fin dai primi del Novecento, le biblioteche americane hanno dato spazio all’apprendimento e alla creazione. “Book clubs” per discutere sui libri letti, corsi per imparare a lavorare la maglia o la paglia, e corsi d’insegnamento della lingua inglese per gli immigrati, sono solo alcune delle attività che possiamo osservare indagando nella loro storia. I nuovi spazi per apprendere le competenze digitali di ultima generazione si presentano quindi come un’evoluzione quasi naturale della vocazione di servizio alle comunità che le biblioteche americane hanno saputo esprimere al meglio fin dalle loro origini. Recentemente l’Ambasciata USA in Italia ha contribuito a fondare un centro di innovazione digitale dotato di strumenti high-tech – compresa una stampante 3D – presso la Biblioteca San Giorgio di Pistoia (v. Aib Notizie 2/2013). “YouLab Pistoia”6 si presenta come il primo “digital maker space” all’interno di una biblioteca italiana, e come il primo in assoluto di una nuova generazione di “American Corners” che saranno promossi in vari paesi del mondo. Lo Spring Event ha voluto dedicare l’edizione del 2013 al nuovo fenomeno dei Makers, forse ancora poco noto in Italia ma non per questo meno importante. L’augurio è che i nuovi “Leonardo dei nostri giorni” possano trovare nelle biblioteche pubbliche l’ispirazione e le risorse per immaginare il futuro. camposg@state.gov  1 http://www.biblionext.it 2 http://makerfaire.com/, http://www.makerfairerome.eu 3 http://ng.cba.mit.edu 4 http://www.imls.gov/ 5 http://www.forbes.com/fdc/welcome_mjx.shtml 6 http://www.sangiorgio.comune.pistoia.it/youlab-pistoia-anamerican-corner ","
"
https://aibnotizie.aib.it/mooc-for-librarians/,MOOC for librarians: the importance of being a library advocate,,AIB Notizie,,28 Agosto 2014,,HTML,https://aibnotizie.aib.it/,,,,CC BY-SA 4.0,"  Wendy Newman, Senior Fellow and Lecturer at Faculty of Information of University of Toronto, has recently directed and organized an interesting MOOC: “Library Advocacy Unshushed: Values, evidence, action“. We’ve asked her a few questions to learn more about the course.   Could you briefly describe the course content as well as the objective pursued? The objective is to enable participants to exercise effective advocacy for the mission, values and services of libraries and librarians in the advancement of learning and the future of our communities – all kinds of communities, such as neighbourhoods, communities of interest, universities, firms, and so on. Effective advocates are informed, taking positions and employing methods based on evidence. They are focused on relationship building and the dynamics of ethical influence. They have a strategic mind set – able to recognize and pursue agreed upon goals in systematic and disciplined ways over time. They are networked: they engage other advocates and create partnerships and alliances. They are also efficient – obtaining the greatest impact from available resources. The MOOC is a six-week adaptation of my 12-week course at the iSchool, University of Toronto. There are three main components – perceptions of libraries held by decision-makers, influencers, and others; influence and relationship development; and systematic advocacy planning and implementation.   Advocacy is increasingly perceived as an important issue for libraries, do you think it is always properly applied? It is critically important, but unfortunately, it is often ignored, poorly informed, or badly implemented. Many wait too long. Protest is almost never successful. Arguments based on the entitlement of the library and the librarians are self-serving and ineffective. As library champions, we must be more intentional and evidence-based. I am concerned when I see a workshop on technology and a workshop on advocacy at the same library conference, and the participants swarm into the technology session! Perhaps librarians are more confident about technology. Many librarians believe that advocacy is not their responsibility – it is the job of the chief librarian only. Or they believe they must have dramatic personal charisma or the perfect turn of phrase. These beliefs are dangerous to the future of libraries and the communities they serve.  Advocacy is actually quite technical, and entirely learnable! It requires a disciplined approach over time. The MOOC was designed not only for librarians, but for others, such as citizen activists, library board members, students, and interested supporters.  It was a really interesting combination of skills, insights, and experience!   What professional skills must the library advocate have? And what’s in his/her toolbox?  A library advocate must have a combination of skill, attitude, respect for evidence, and a strong commitment to, and ease with, relationship development. In question #1, I mentioned being informed, strategic, networked, and efficient. The evidence on advocacy and influence indicates that the ability and willingness to develop relationships of credibility and trust with decision-makers and influencers is the key. Of course, this takes place over an extended time, so advocates must be passionate, with a deep belief in their cause, and patient and persistent. They must also be able to identify and tell arresting stories that show the impact of libraries and librarians. The advocate’s toolbox includes the skills, knowledge, and evidence I mentioned above, applied carefully and respectfully. Some of the evidence can be surprising. For example, many library advocates believe that good relationships with library users are sufficient, but these relationships are not enough. Research tells us that our most ardent advocates are not users, but instead highly-connected people who believe in the transformative impacts of libraries. If we have been expecting users to speak up for libraries, we have been seriously mistaken.   Why a MOOC? And what kind of feedback did you have during and after this experience? I have taught my online course on advocacy for many years, and also delivered advocacy workshops at conferences and libraries. The MOOC seemed a natural progression – I could share these ideas with a wider library community. I must say I had no idea how much work it would be! But I worked with wonderful people – course designer and consultant Gwen Harris, and student assistant Carolyn Dineen, in addition to the backup of my colleagues in Information Services and the University and the support of the staff of EdX, the nonprofit organization offering the MOOC. I also have the direct help of no fewer than fifteen professional colleagues who are accomplished advocates; some, like Ken Haycock and Cherly Stenstrom, have done excellent research on the subject. All of them volunteered to do video interviews with me to illustrate practical applications of advocacy principles. The demand for the MOOC was really affirming. We received inquiries from all over the world. Over 4,400 people, mostly librarians in professional practice, enrolled in the course. We had exceptionally high engagement in our discussion groups. The final assignment consisted of a reflection in which participants recalled what they had learned, identified ideas and evidence that had been especially significant for them, and described what they intended to do with their new knowledge and insight.  Those essays were inspiring! Advocacy isn’t easy to learn. It requires a major shift, from what we love and value to what our decision-makers love and value. Huge numbers of the participants made that shift. We also administered exit surveys of participants, and the results were consistent with that observation.   There will be other editions of the course “Library Advocacy Unshushed: Values, evidence, action”? These MOOCs take hundreds of hours to produce. I will update reading lists and other resources.  There won’t be a complete revision. We will run an updated version of the MOOC on EdX again in January and February 2015. Interested readers can watch for the announcement on www.edx.org.  Wendy Newman – University of Toronto           intervista di Lucia Antonelli – lantonelli(at)sspal.it – Redazione AIB notizie        ","
"
https://aibnotizie.aib.it/mir-quando-le-parole-non-bastano/,Multimedia Information Retrieval: quando le parole non bastano,,AIB Notizie,,31 Maggio 2014,,HTML,https://aibnotizie.aib.it/,,,,CC BY-SA 4.0,"      Intervista a Roberto Raieli di Lucia Antonelli Un caldo pomeriggio primaverile romano, una prestigiosa Biblioteca (quella del Reale Istituto Neerlandese), un gruppo di bibliotecari curiosi e un po’ geek: questi gli ingredienti di un incontro organizzato dall’AIB Lazio e dedicato al libro di Roberto Raieli Multimedia Information Retrieval: theory and techniques (Chandos, 2013). Alla presentazione del libro, coordinata da Giovanni Solimine e arricchita dagli interventi di Maria Teresa Biagetti e Luisa Marquardt, era presente anche l’autore, al quale abbiamo rivolto alcune domande per chiarire, per chi non è stato presente, alcuni concetti base relativi ai sistemi e ai linguaggi del MIR. L’Information Retrieval (IR) è da tempo pane quotidiano per i bibliotecari, ma il Multimedia Information Retrieval (MIR) forse no. Cos’è esattamente e quali sono le differenze tra IR e MIR? Dovrei rispondere «la ringrazio per la domanda», e prendere tempo, perché proprio la differenza e la rivoluzionarietà del MIR rispetto all’IR rappresentano la sua necessità di esistenza e la problematica che ne scaturisce, e sono contemporaneamente ragioni di successo e rischi di fallimento dell’intera proposta (teorica e pratica). Proverò, in breve, a tracciare queste differenze, con il supporto di un paio di schemi che possono essere riportati in mezzo al discorso. Prendiamo l’esempio dell’attuale pratica di ricerca dei documenti multimediali, che indico sempre come premessa a ogni discorso sul MIR. Se qualcuno effettua una ricerca in database di documenti visivi o sonori utilizzando stringhe testuali, senza considerare il differente ‘linguaggio’ dei documenti, tale metodo è considerato appropriato. Se all’opposto si tentasse di interrogare un database di documenti testuali utilizzando mezzi non testuali, visivi per esempio, la stessa confusione di linguaggi precedente sarebbe in questo caso considerata un tentativo impossibile (e anche illogico). Se non è possibile, però, ricercare e recuperare un documento scritto tramite mezzi di linguaggio visivi o sonori, allo stesso modo non si dovrebbe continuare a ritenere, con pochi dubbi, un metodo efficace recuperare documenti consistenti in suoni o figure attraverso l’uso di testi descrittivi. Piuttosto, dovrebbe apparire dispersivo cercare una fotografia di paesaggio, che rappresenti un tramonto con certe tinte, tramite una complicata descrizione a parole delle tonalità di colore desiderate, anziché sottoporre a un apposito sistema di ricerca un campione delle tinte stesse. Secondo il nuovo punto di vista che sostanzia il MIR, accordato alle nuove caratteristiche della comunicazione multimediale, della società e delle tecnologie, i limiti del continuare a operare nella logica e nei termini di un ‘generico’ IR dovrebbero apparire evidenti. Nella pratica tradizionale dell’IR ogni tipo di ricerca di documenti è riportata alle condizioni di una query attraverso il linguaggio testuale, ma adesso è necessario definire criteri più ampi, come quelli del MIR. Nel nuovo sistema, ogni tipologia di risorsa digitale può essere trattata e ricercata attraverso elementi di linguaggio, o ‘meta linguaggio’, coerenti con la sua natura propria. Così, schematizziamo il criterio dell’IR:       IR  Sistema di Information Retrievalterm-based, basato su informazioni terminologiche (tratte da schemi di classificazione, di soggettazione, da tesauri, dal linguaggio naturale, dal testo pieno) per il trattamento e la ricerca di documenti testuali, e abitualmente anche di documenti multimediali.    Subito dopo possiamo schematizzare il senso del MIR:     MIR  Sistema di Multimedia Information Retrievalcontent-based, in cui le modalità content-based ricomprendono naturalmente anche quelle term-based (poiché l’operare sul contenuto non muta se questo è testuale, visivo, sonoro o altro), che si organizza in:    TR  sistemi di Text Retrieval, nei quali il principio stesso del trattamento content-based legittima e garantisce l’utilizzo di dati testuali per la ricerca di informazione testuale (parole tratte dal testo pieno, nomi, titoli, date, frasi libere eccetera);    VR  sistemi di Visual Retrieval, in cui i file di immagini fisse sono trattati e ricercati tramite dati visivi propri dei file stessi (colori, linee, contorni, strutture, forme, distribuzioni spaziali eccetera);    VDR  sistemi di Video Retrieval, dove per il trattamento di documenti audiovisivi si utilizza il linguaggio audiovisivo (immagini del filmato, movimenti degli oggetti nelle inquadrature, variazioni delle figurazioni, attacchi di montaggio, tracce sonore eccetera);    AR  sistemi di Audio Retrieval, nei quali l’informazione sonora è ricercata in misure di suoni (tempi, frequenze, altezze, ritmi, timbri eccetera).    Il sistema del MIR, insieme ‘organico’ dei sistemi di VR, VDR e AR, è strutturato sui principi di una metodologia di analisi e ricerca basata sul ‘contenuto’ dei documenti, definita Content Based Information Retrieval (CBIR). Nella logica del CBIR i sistemi di analisi e ricerca sono definiti content-based, e sono fondati su chiavi di archiviazione e recupero della stessa natura del contenuto concreto degli oggetti cui si applicano. Il sistema dell’IR può essere, invece, definito term-based, con una definizione che emerge a posteriori dalle nuove concezioni del CBIR, e che sottolinea il problema che nell’IR l’uso del linguaggio testuale e del sistema terminologico appaiono l’unica e naturale metodologia per il trattamento dei documenti e dell’informazione. Tutto ciò non vuol dire, ovviamente, il rifiuto dell’interpretazione concettuale e della rappresentazione ‘semantica’ del contenuto dei documenti e dei documenti stessi. Considerando i limiti semantici dei sistemi basati sul contenuto concreto, è necessario un appropriato intervento concettuale nell’organizzazione e nella ricerca dei documenti, per definire i significati ‘dietro’ l’aspetto di un oggetto multimediale, per approfondire le strategie di ricerca e per aumentare le possibilità di recupero. È necessario, quindi, definire un ulteriore approccio organico, integrando le vie d’accesso contenutistiche e quelle semantiche per l’individuazione del documento desiderato. Il MIR può apparire come prerogativa di ingegneri e matematici, in realtà anche i bibliotecari hanno da dire la loro, in che modo e con quale ruolo? Se non mi fossi già dilungato sulla prima domanda, volentieri mi dilungherei su quest’altra determinata questione. In breve, posso dire che se la sperimentazione e l’uso delle tecnologie di MIR sono ben sviluppate negli ambiti dell’informatica, dell’intelligenza artificiale, della computer vision e dell’audio processing, l’interesse per la rivoluzione metodologica e operativa del sistema, insieme alla riflessione teorica, sono ancora da introdurre tra bibliotecari, archivisti, operatori dei musei e documentalisti in genere. La LIS ha ancora l’opportunità di accogliere e sviluppare il MIR, indirizzandolo con i propri orientamenti specifici, mentre database e interfacce sono ancora in fase di costituzione. Solo la LIS e la Documentazione possono risolvere le questioni collegate al MIR secondo le necessità dell’odierna società della conoscenza, interpretando opportunamente i problemi di descrizione, classificazione, indicizzazione e ricerca delle risorse dell’informazione nei nuovi sistemi. Si tratta di attuare una vera e propria advocacy delle ragioni del MIR. La ricerca sul CBIR nell’ambito della Documentazione e della LIS è ancora stentata, e poco è stato raggiunto, soprattutto se confrontato agli studi sull’IR. La LIS deve portare la dimensione ‘umanistica’ negli studi sul MIR, concentrandosi sugli utenti, le loro categorie mentali, le strategie di ricerca, le necessità, le illusioni e disillusioni, e la possibilità di interagire proficuamente con il sistema di ricerca. L’intero corpo di conoscenze e pratiche appartenente alle nostre discipline, sviluppato nei secoli, ha e deve continuare ad avere un ruolo specifico nell’insieme multidisciplinare che è la base della ricerca sul MIR. Solo partendo da questo punto di vista, e ‘disseminando’ la logica del MIR, possiamo sviluppare gli studi sul MIR stesso. Tutt’oggi la questione principale è quella di un’ambiziosa, coraggiosa e ‘utopica’ sperimentazione, da sviluppare in biblioteche, archivi, musei, gallerie, centri di documentazione di ogni tipo, per raggiungere finalmente enti e istituti dove il sistema possa avere un buon ritorno e un progressivo successo, in termini di interesse per gli utenti e per i professionisti dell’informazione. Diciamo pure che in Italia sull’argomento sei un pioniere. Raccontaci come ti sei avvicinato e come ti sei appassionato al MIR e se le tue ricerche sull’argomento trovano applicazione anche nel lavoro quotidiano che svolgi come bibliotecario presso l’Università Roma Tre. Il MIR è un argomento che comincia a essere sviluppato negli anni Novanta del secolo scorso. Per precisione, devo dire che i primi studi su un nuovo sistema di ricerca di documenti digitali partono dall’ambito della computer vision, e dai fondamenti del VR. Io ho avvicinato questi studi partendo, appunto, dal VR, nel 1999 circa, progettando la tesi di diploma presso la ex SSAB. Ho avuto la fortuna di incontrare, durante un viaggio di studio in Inghilterra, Peter Enser, un vero precursore del VR, e soprattutto vero trait d’union tra gli studi ingegneristici e quelli di LIS. La ricchezza dei suoi scritti mi ha dato molti elementi di partenza, e anche la possibilità di disegnare la teoria più generale del MIR, rispetto a quella ‘parziale’ del VR. Già nel 2004 è stato possibile curare un libro, con Perla Innocenti, intitolato MultiMedia Information Retrieval (pubblicato da AIDA), che faceva il punto sullo stato dell’arte a livello internazionale, e nel 2005, grazie al Sistema bibliotecario dell’Università Roma Tre, all’allora Caspur e ad AIB Lazio, ho potuto curare un secondo libro che faceva il punto sulla situazione italiana e che rilanciava l’argomento. Nel frattempo il MIR diventava un concetto diffuso a livello internazionale, con lo svilupparsi degli altri due ‘organi’, il VDR e l’AR. Ho avuto la possibilità di sviluppare il progetto di dottorato di ricerca sulla teoria e la pratica del MIR, e di seguito la possibilità di pubblicare un intero saggio in proposito con Editrice Bibliografica. Il libro presentato presso la biblioteca del KNIR è l’edizione inglese rivista, ristrutturata e parzialmente aggiornata di questo lavoro concluso nel 2010. Infine, nel 2012, il MIR ha avuto la sua consacrazione come argomento specifico, con la nascita dell’International journal of Multimedia Information Retrieval, che ha anche ufficializzato l’acronimo MIR, rispetto ad altri più confusi (e a quello da me fino allora proposto MMIR). Riguardo la mia applicazione non teorica al MIR, a dire il vero nel 2004-2005 è stato definito un progetto, rimasto su carta, di applicazione alle collezioni multimediali della Biblioteca di area delle arti dell’Università Roma Tre, ma per ragioni economiche e organizzative non è stato possibile procedere. In Italia com’è la situazione attuale degli studi e delle applicazioni del MIR, anche rispetto al panorama internazionale? In Italia, come ovunque nel mondo, le applicazioni sono molto specifiche, basate su progetti tagliati solo per l’uso voluto, e di orientamento principalmente ‘tecnico’. Gli studi non mancano (tesi, dottorati, corsi), ma restano all’interno dei dipartimenti di ingegneria, o di informatica. Non mancano alcune sperimentazioni di più ampio respiro, progetti multi-purpose, tesi a creare modelli per diversi tipi di utilizzo, ma spesso restano esperimenti. Un’essenziale indicazione di alcuni sistemi ‘nostrani’ non può non citare: il sistema MILOS (Multimedia Digital Library for On-line Search), dell’ISTI-CNR di Pisa; il sistema QuickLook, messo a punto dai ricercatori del DISCo dell’Università di Milano-Bicocca e dell’ITC-CNR di Milano; il progetto AESS (Archivio di Etnografia e Storia Sociale), realizzato dallo stesso gruppo di ricerca di QuickLook per l’archivio etnografico multimediale della Regione Lombardia. Si tratta dei progetti più storici, ma anche in continuo sviluppo e, soprattutto, in grado di coinvolgere l’interesse di bibliotecari, documentalisti e altri specialisti dell’informazione. Rispetto agli sviluppi futuri del MIR nel nostro paese, pensi che ci siano buone speranze per finanziare progetti specifici? Serve prima di tutto trovare una buona ragione per attirare finanziamenti. Lo sviluppo di un sistema che offre altre possibilità di ricerca, che semplifica e amplifica le possibilità di accesso ai documenti multimediali, pare non essere una ragione abbastanza buona. È vero che, spesso, c’è troppa teoria in un progetto di questo genere, e possono sfuggire le basi per la realizzazione concreta. A questo si può porre rimedio solo con la costituzione di gruppi di progettazione fatti da professionisti dell’informazione, ingegneri e informatici. Poi resta il problema dell’interlocutore-finanziatore. Le università finanziano già le ricerche di ingegneri e informatici, forse un gruppo allargato può rivolgersi prima a loro. Ci sarebbe, ancora, l’Unione Europea, e i programmi quadro dedicati allo sviluppo dei sistemi di informazione. Il vero problema è che al gruppo multidisciplinare necessario per un valido progetto sfugge spesso l’obiettivo concreto comune … Forse bisogna investire di più in advocacy, e cercare di costruire un gruppo di ricerca che non rimanga confinato al proprio laboratorio. Oppure improvvisare fini ‘imprenditoriali’ e sottolineare altri aspetti (per esempio, il tempo che può risparmiare una redazione giornalistica o televisiva …), ma basta per convincere a fare un congruo investimento? L’obiettivo così riformulato è veramente quello che vogliamo dal MIR, o è solo un modo per smuovere le acque e iniziare una sperimentazione? La presentazione del libro al KNIR è stata una buona occasione di diffusione del progetto, cosa ti aspetti da incontri come questo? Sono molto grato alla biblioteca del KNIR, e a Janet Mente, per aver ospitato con vero interesse la presentazione di questo libro, fornendo un’altra buona occasione per diffondere la conoscenza di questo argomento. Quello che mi auguro è che, parlandone e riparlandone, prima o poi ci siano altri studi, anche concorrenti e più significativi del mio (me lo auguro veramente), che si sviluppino e diffondano, facendo diventare il MIR un tema su cui ‘investire’ tutti. Non mancano riconoscimenti e citazioni del MIR e del suo significato, negli scritti di tutti i più attenti studiosi di argomenti vicini, che però sembrano restare ‘paralleli’. Ci sono anche alcuni studi su aspetti specifici, ma evidentemente non è ancora abbastanza: ci vorrebbe un altro ‘contagio’, una passione che veramente animi uno studioso o una studiosa portandoli a investire il tempo della propria ricerca sul MIR. Ecco una figura che illustra il disegno del MIR, e che mi auguro diventi presto la foto di una ‘star’:    di Roberto Raieli – roberto.raieli(at)uniroma3.it – Università di Roma Tre       di Lucia Antonelli – lantonelli(at)sspal.it – Redazione AIB notizie ","
 MIR, Multimedia Information Retrieval "
https://aibnotizie.aib.it/borio-ifla2014-satellite-meeting/,Musei archivi biblioteche: il Satellite Meeting dell’IFLA a Torino,,AIB Notizie,,5 Agosto 2014,,HTML,https://aibnotizie.aib.it/,,,,CC BY-SA 4.0," Nel contesto attuale delle professioni legate agli istituti culturali – biblioteche, archivi e musei – panorama caratterizzato dalla disintermediazione e da un processo in continua evoluzione che cerca di mantenere il passo con la sempre più veloce innovazione tecnologica, la globalizzazione e la digitalizzazione delle risorse informative sta imponendo un’attenzione fortemente rivolta ad analizzare le prospettive di collaborazione e di integrazione delle competenze dei professionisti del settore. L’incontro IFLA Satellite che si terrà a Torino, poco prima della Conferenza IFLA 2014 a Lione, arrivata quest’anno all’80mo appuntamento internazionale, ècentrata proprio su questo tema e costituisce una valida opportunità per analizzare ed esplorare le teorie relative ai servizi erogati agli utenti da biblioteche, archivi e musei. All’interno del programma vengono proposte, infatti, discussioni sui risultati di ricerca relativi alla convergenza di queste istituzioni culturali, ed esplorati i fattori che influenzano le scelte di collaborazione e integrazione, esaminando i punti di forza professionali e le strategie organizzative che hanno portato a successi o a fallimenti. L’obiettivo è dimostrare come la convergenza di professioni in questo settore possa creare un valore aggiunto all’offerta culturale, presentata nell’era digitale, e operare nell’ottica di mettere sempre più al centro dei servizi l’utente finale. Il tema delle sinergie reali e possibili tra gli istituti culturali quale risorsa per ogni territorio, costituisce oggi quasi un’esigenza gestionale, ma realizza anche un percorso di crescita formativa e culturale da parte dei professionisti di biblioteche, archivi e musei. La Conferenza Satellite è aperta ai professionisti e ricercatori. Oltre a presentare i risultati di ricerche realizzate e di buone pratiche messe in atto, uno degli obiettivi sarà quello di costituire una comunità di studiosi, ricercatori e professionisti, al fine di avviare una partnership internazionale, che possa realizzare un lavoro di progettazione sull’elaborazione di un curriculum comune per le tre professioni, così che bibliotecari, archivisti e operatori museali possano sentirsi parte di un’unica comunità che travalica le specializzazioni degli istituti e delle professioni. 13-14 agosto 2014 a Torino presso GAM – Galleria d’Arte moderna, Corso Galileo Ferraris 30 – Via Magenta, 31 Satellite Meeting dell’IFLA World Library and Information Congress 2014 (Lione 16-22 agosto) Titolo: Theory and research on the convergence of professional identity in cultural heritage institutions (Libraries, Museums, and Archives) beyond technology di Enzo Borio – borio(at)aib.it – Presidente sezione AIB Piemonte ","
 IFLA, MAB, professione "
https://aibnotizie.aib.it/napoli-e-i-nuovi-orizzonti-della-cultura/,Napoli e i nuovi orizzonti della cultura,,AIB Notizie,,9 Dicembre 2021,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo il resoconto del recente convegno “Napoli e i nuovi orizzonti della cultura”. Nella sede della Società dei Naturalisti in Napoli,  organizzato dal Polo della Cultura “Mezzocannone 8”,  in collaborazione con l’Associazione culturale “MineCreative”, il 1 e il 2 dicembre, si è tenuto il convegno Napoli e i nuovi orizzonti della cultura. Digitale e collaborazione: le buone pratiche per la valorizzazione di biblioteche, archivi e musei, con l’intento di approfondire le opportunità dischiuse dal digitale e dal rafforzarsi delle pratiche di cooperazione nell’ambito della circolazione delle risorse artistiche, bibliografiche e documentarie, oltreché porre le basi per un nuovo paradigma di offerta culturale nella nostra città. Napoli, proprio per le sue contraddizioni, le tante eccellenze che convivono con altrettante sacche di criticità, arretratezza e aree di disagio, può diventare un laboratorio privilegiato dove sperimentare processi all’avanguardia di disseminazione della cultura. Processi  che possono  valorizzare le energie provenienti dalla società civile e che devono segnare il superamento dei tanti steccati che hanno finora caratterizzato, e spesso paralizzato, la governance, la gestione e la fruizione della cultura e dei beni culturali: differenze di appartenenza amministrativa all’interno dell’amministrazione pubblica; differenze (diffidenze) tra pubblico e privato; differenze (diffidenze) ideologiche tra una cultura elevata e una cultura di massa percepita come inferiore… L’appuntamento ha registrato la presenza convinta delle varie anime del panorama culturale del territorio, istituzioni e personalità, diverse per appartenenza e DNA, chiamate a confrontarsi nell’obiettivo condiviso di promuovere la ripartenza della cultura nella città. Dopo i saluti istituzionali Angelo Chianese dell’ Università degli Studi di Napoli Federico II ha coordinato la primadelle quattro sessioni previste: “I nuovi orizzonti del digitale: esperienze a confronto”. Tanti i contributi dei relatori, tante le eccellenze del territorio e della vita socioculturale della nostra comunità in settori a volte apparentemente distanti tra loro. Da Luigi Vicinanza, Presidente della Fondazione CIVES – MAV di Ercolano, che ci ha parlato dei “Linguaggi digitali per una Vesuvio valley” a Renata De Lorenzo, Presidente del Polo Digitale degli Istituti Culturali di Napoli, che ci ha narrato il percorso che va “Dalla sperimentazione alla diffusione: bilancio di un investimento collettivo”. Marilù Siragusa, direttore della Biblioteca Universitaria di Napoli, ha incentrato il suo intervento su “Il digitale nella valorizzazione del patrimonio bibliografico campano”. Per finire Isabella Valente, Università degli Studi di Napoli Federico II, ci ha condotti nel mondo di “PORBEC un sistema integrato per raccontare, fruire e monitorare il patrimonio culturale”. La seconda sessione “Le Istituzioni di cultura e il rapporto con il territorio: strategie e buone pratiche” coordinata da Piergiulio Cappelletti, Direttore del Centro Musei delle Scienze Naturali e Fisiche dell’Università degli Studi di Napoli Federico II, si è aperta con la relazione di Anita Florio, Dirigente Unità Operativa Promozione e Valorizzazione dei Musei e delle Biblioteche della Regione Campania, che ci ha parlato de” La cooperazione quale valore strategico nella politica regionale a favore di biblioteche e musei”. A seguire gli interventi di Maria Iannotti, Vicedirettrice Biblioteca Nazionale Vittorio Emanuele III di Napoli, su Biblioteca Nazionale di Napoli: il digitale guardando al futuro” di Antonio Pescapè, Università degli Studi di Napoli Federico II, in merito ad “Innovazione e Terza Missione in Federico II, di Luciano Gaudio, della Università degli Studi di Napoli Federico II, sul “Le attività dell’Università Federico II nell’ex Collegio dei Gesuiti)”. De “La Cappella Sansevero. Un museo privato, un patrimonio comune” ha invece parlato Maria Alessandra Masucci, Presidente del Museo Cappella San Severo, mentre il cavaliere Oscar Carrozzo del Comitato San Gennaro guardia d’onore alla Cripta, ha relazionato su “L’ordine di San Gennaro: tradizione, cultura e arte nel cuore di Napoli”. Tutte le esperienze in corso dimostrano con i fatti quali benefici possono essere apportati alla gestione e valorizzazione del patrimonio culturale da un utilizzo mirato del digitale al fine di migliorare la qualità dei servizi e ampliare la platea di fruitori. A coordinare la seconda giornata del convegno dedicata a “Collaborazione e Innovazione: stato dell’arte e opportunità”, è stato Ferruccio Diozzi, già Responsabile del Centro Documentazione del CIRA, che nel suo intervento ha dichiarato: “La pandemia ha condizionato la nostra vita sociale e lavorativa.” Ed ha ribadito la già sottolineata importanza per la cultura di uno strumento come il PNRR: “ utile al fine di progettare e definire l’innovazione tecnologica organizzativa e sociale. Offre un’opportunità ma anche una sfida. Bisogna essere in grado di programmare e organizzare l’innovazione. Ed è qui che entrano in gioco i servizi digitali. Sono necessarie nuove abilità per conseguire visioni d’insieme, logiche di raccordo e capacità di comunicazione e valorizzazione del lavoro culturale”. Di collaborazione tra gli Atenei e di pratiche innovative ha parlato Roberto Delle Donne, Presidente del Centro di Ateneo per le Biblioteche dell’Università degli Studi di Napoli Federico II. A seguire Giuseppina Rubinacci, in qualità di delegata del Polo di Mezzocannone 8, ha raccontato la genesi articolata del Community Center nato nell’ex Collegio massimo dei Gesuiti, una struttura fondata su una fitta rete di collaborazioni, un soggetto culturale attivo sul territorio, come laboratorio di programmi ed iniziative quanto più possibile coinvolgenti, in grado di rendere concreta un’idea di Istituti culturali come luoghi “aperti”, punti di aggregazione sociale e culturale, soprattutto per i giovani.  Al convegno anche il Garante dei detenuti, Samuele Ciambriello, che ha messo in evidenza l’importanza del diritto alla cultura e all’istruzione per persone diversamente libere. È stata poi la volta di Paola Mangone, del Comune di Capaccio- Paestum, che ha elencato tutte le attività e idee legate alla realizzazione della Biblioteca Erica “biblioteca per l’inclusione”. Conclude la sessione l’intervento di Chiara Guida, Insegnante, già Presidente Commissione Scuola del Comune di Napoli, sul ruolo delle istituzioni nell’interscambio tra percorsi scolastici e produzione culturale attraverso la valorizzazione del patrimonio bibliotecario, archivistico e museale. Nel pomeriggio la tavola rotonda: Gli stakeholder: incontrare la città, coordinata da Raffaele De Magistris, già direttore della Biblioteca Universitaria dell’attuale MIC, ha registrato la convinta presenza di Enrico Tedesco, della Fondazione Regionale Pol.i.s., di  Giuseppe Perna della Biblioteca Annalisa Durante / Patto Locale per la Lettura Reading Forcella, di Graziano Calci Responsabile del Centro Hurtado di Scampia, di Antonella Cristiani dell’Associazione A Voce Alta, di Cesare Moreno, Presidente dell’Associazione Maestri di Strada Onlus, di Luigi Arrigo dell’Associazione San Bonaventura Onlus e di Roberto Malfatti Presidente della Cooperativa Sociale Sepofà. Il convegno ha voluto mettere a fuoco una pluralità di prospettive e di approcci, avvalendosi appunto del contributo di esperti e di esponenti significativi dei settori interessati.Esiste un legame inscindibile che tiene unite azione sociale, intervento educativo, pubblica lettura e beni culturali e Napoli, con le tante realtà che la popolano e le buone pratiche messe in campo, può a buona ragione candidarsi ad essere un laboratorio di collaborazione interistituzionale. Tanti gli spunti di riflessione, tante le problematiche emerse: unico comune denominatore tra le diverse realtà presenti la volontà di trovare, attraverso la collaborazione, una soluzione che assicuri il rispetto della nostra identità storica e sociale contemperando assieme tradizione e innovazione. Al di là della crisi congiunturale dei tradizionali apparati pubblici, ad imporre una prospettiva ed un approccio diversi dal passato sono le stesse innovazioni tecnologiche, che hanno nell’ibridazione e nei processi tipici della cosiddetta società liquida i loro punti di forza. La sfida è soprattutto culturale. Nessun semplicismo. Occorre rafforzare ogni accorgimento o pratica che possa rendere concreta e saldamente impiantata questa prospettiva in un’ottica olistica che va oltre la somma delle rispettive risorse. Una intelligente cooperazione pubblico/privato capace di modificare anche gli equilibri di sistemi troppo paludati e incentrati su di una crescita quantitativa piuttosto che qualitativa consente di guardare al futuro con un certo ottimismo, sia per i risultati ottenuti, sia perché combina competenze tecniche molto verticali con una sempre più precisa conoscenza delle dinamiche che regolano l’eterogeneo mondo della cultura e del digitale. Nessuna pretesa di possedere una ricetta valida in assoluto; ma la messa a fuoco di un orizzonte da esplorare per lo sviluppo e il rilancio della cultura a Napoli, questo sì. Maria Pia Cacace   mariapiacacace@gmail.com Giuseppina Rubinacci  giuseppina.rubinacci@unina.it ————————————— Il Polo della Cultura Mezzocannone 8 è nato dalla collaborazione tra Biblioteca Universitaria di Napoli (Ministero della Cultura), Dipartimento di Giurisprudenza (Biblioteca di Diritto Romano) dell’Università degli Studi di Napoli Federico II e Società dei Naturalisti in Napoli, che hanno stipulato un apposito Protocollo di intesa. Ad esso partecipano anche il Centro Musei delle Scienze Naturali e Fisiche, con i relativi musei, e l’Associazione culturale MineCreative.     ","
 cultura, musei archivi biblioteche, transizione al digitale "
https://aibnotizie.aib.it/nasce-la-rete-delle-associazioni-amici-delle-biblioteche-e-del-libro/,Nasce la rete delle Associazioni Amici delle biblioteche e del libro,,AIB Notizie,,13 Aprile 2018,,HTML,https://aibnotizie.aib.it/,,,,CC BY-SA 4.0," Si è svolto a Ferrara il 23 febbraio 2018, presso la Biblioteca Ariostea, l’incontro “Per la costituzione di una rete delle associazioni amici delle biblioteche e del libro”. Ha coordinato i lavori Paola Zanardi (Università di Ferrara) dell’Associazione Amici dell’Ariostea. All’incontro erano presenti: Associazione Amici della Malatestiana di Cesena (Giordano Conti); Associazione Amici della Classense di Ravenna (Rosetta Berardi); Associazione Amici della Oliveriana di Pesaro (Salvatore Siena); Associazione B. Misinta, Brescia, (Filippo Giunta); Associazione Amici della biblioteca“San Giorgio”di Pistoia (Rossella Chietti); Associazione Amici della Biblioteca Civica“Angelo Mai”di Bergamo (Maria Grazia Recanati); Associazione Amici della Biblioteca Universitaria di Padova (Paola Tosetti), Associazione Amici della Biblioteca Ariostea di Ferrara (Paola Zanardi), Amici di civica di Calenzano (Barbara Papi). Avevano dato la loro adesione, poi impossibilitate a essere presenti: Associazione Amici Biblioteca Universitaria di Torino (Franco Cravarezza); Associazione Amici della Biblioteca di Monza (Giustino Pasciuti). Nella prima parte della giornata sono intervenuti Lina Bolzoni (Università di Pavia) che ha sottolineato il ruolo delle biblioteche nella formazione degli scrittori italiani, Paolo Tinti (Università di Bologna) che si è soffermato sull’importanza dell’advocacy per le Biblioteche, Klaus Kempf (Biblioteca di Stato di Monaco) che ha illustrato la situazione delle diverse organizzazioni presenti nel territorio tedesco, mentre Enrico Spinelli (Biblioteca Ariostea) ha ricordato la sua esperienza di dirigente dell’Ariostea e il proficuo rapporto con gli Amici dell’Ariostea. Per l’AIB ha portato un saluto Lorenzo Baldacchini del CER Emilia-Romagna. Nella seconda parte della giornata, i rappresentanti delle associazioni presenti hanno fornito resoconti dettagliati delle attività principali svolte (restauro di libri e documenti, raccolta fondi, organizzazione di cicli di conferenze e promozione della lettura, collaborazione con le scuole). Inoltre sono stati trattati i seguenti temi: – Importanza della biblioteca sociale (in particolare dagli amici di Pistoia). – Promozione del turismo bibliotecario, con organizzazione di open days. – Conoscenza e necessità di approfondimento dei documenti che definiscono l’accesso al patrimonio librario e culturale quale diritto dei cittadini (vedi convenzione di FARO 2005). – Istituzione di coordinamenti pubblico-privato in relazione alle attività culturali promosse dalle amministrazioni locali per una migliore gestione del patrimonio culturale. – Tutela della professionalità nella gestione delle biblioteche. – Approfondimento della legislazione relativa al nuovo Codice del Terzo Settore (decreto legislativo n. 117 del 2017). La giornata si è conclusa con l’impegno dei presenti a creare strumenti di comunicazione e di collaborazione, una vera e propria rete, senz’altro il risultato più positivo e concreto dell’incontro. Un prossimo appuntamento potrebbe tenersi a Bergamo. Si è infine concordato di pubblicare gli atti della giornata in sede da decidere. Lorenzo Baldacchini lorenzo.baldacchini@unibo.it ","
"
https://aibnotizie.aib.it/nati-per-leggere-2/,Nati Per Leggere,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Il 14 marzo presso la sala Manzoni del Palazzo delle Stelline a Milano è stato presentato in anteprima assoluta lo spot di Nati per Leggere “La sua storia comincia dalle tue parole. Leggere insieme, crescere insieme”. Sono le 17 e un uomo si prepara per uscire dall’ufficio, spegne il computer, indossa il suo cappotto scuro e mentre ne sistema il bavero esclama ad alta voce: «Ho una fame da lupi!». La collega accanto lo guarda con fare beffardo attraverso le lenti degli occhiali e sembra pensare: «Questo qui è tutto suonato!». L’uomo non ci fa caso e con passo fiero si dirige verso l’ascensore: «Entra bambina cara» dice subito dopo con voce stridula, incurante del fatto che un altro collega condivida con lui lo stesso ascensore. Camminando in garage continua a blaterale: «È per mangiarti meglio!» e, poco prima di aprire la portiera della macchina, emette un potente ruggito «Roooooaaaarr!». Sale in auto, chiude la portiera e mette in moto. La scena si riapre alla luce del sole e, non appena il nostro “strano” uomo apre la porta a vetri davanti a lui, si sente una calda e rassicurante voce femminile raccontare «… Cappuccetto Rosso dalla pancia del lupo!» Il nostro “uomo-lupo” guarda sorridendo sua figlia, spegne l’auricolare e si siede accanto a lei mentre sua moglie riattacca la cornetta del telefono fisso. Ora possono leggere un’altra storia, o ri-leggere quella di Cappuccetto Rosso, tutti e tre insieme, senza bisogno di fili del telefono, bastano l’incanto delle pagine di un libro e la magia dello stare insieme. Lo spot di Nati per Leggere racconta una fiaba, quella di un padre che non vede l’ora di tornare a casa per poter leggere ad alta voce una storia alla sua bambina ed è talmente ansioso di poterlo fare che trova il modo di “guadagnare tempo” grazie al telefono, un po’ come il ragionier Bianchi in Favole al telefono di Gianni Rodari oppure come il moderno Fabian Negrin con le sue Favole al telefonino. Non importa apparire strano o addirittura pazzo agli occhi di colleghi o passanti, sta leggendo per la sua bambina, perché la sua storia di lettrice inizia dalle parole del suo papà. L’amore per la lettura e per i libri nasce dunque in famiglia. Sdraiati su un tappeto, comodamente seduti sul divano, al mare o in montagna non importa; ciò che conta è ascoltare l’affettuoso suono di una voce familiare raccontare una storia e lasciarsi guidare da essa nel fantastico mondo del libro. Accanto ai genitori opera Nati per Leggere «Un programma nazionale di promozione della lettura ad alta voce per bambini dal primo anno di vita ai cinque anni» spiega Giovanna Malgaroli membro della Segreteria Nazionale di Nati per Leggere e referente per la regione Lombardia. «È essenziale per noi che ci occupiamo di promuovere libri e lettura, riuscire a farlo nei confronti di chi non legge e di chi non ha ancora consolidato quest’abitudine. Farlo presto, nei primi anni di vita, è forse l’unica modalità per consolidare poi nel tempo un’abitudine che diversamente diventa difficile da apprendere in età adulta» conclude. La voce di un genitore per il bambino è dunque una magia, una melodia che lo accompagna durante un viaggio meraviglioso chiamato libro. Leggere ad alta voce crea abitudine all’ascolto, aumenta i tempi di attenzione e soprattutto rafforza il legame tra adulto e bambino, secondo Daniel Pennac infatti esiste un istante in cui il genitore diventa il narratore e il momento della lettura un rito, genitore-racconto-figlio, insieme nella Santissima Trinità della lettura. Lo spot è stato realizzato in collaborazione con il Centro Sperimentale di Cinematografia che, attraverso la pubblicazione di un Bando di Concorso, ha stuzzicato le menti dei giovani talenti delle cinque sedi della Scuola a Milano, Torino, Roma, L’Aquila e Palermo. Il soggetto vincitore è stato quello di Giorgia Missiaggia e Marco Piccinini allievi promettenti del Corso di Cinematografia d’Impresa del Centro Sperimentale di  Cinematografia – Sede Lombardia che, sotto l’attenta supervisione dei loro docenti, hanno girato lo spot: «Abbiamo focalizzato l’attenzione sull’importanza della lettura ai bambini. Il papà dello spot ritiene talmente  fondamentale questo momento di condivisione con la propria famiglia da non poter attendere il proprio ritorno a casa per iniziare il racconto della fiaba. Siamo partiti da esperienze vissute in prima persona,dai nostri ricordi d’infanzia e abbiamo poi incanalato le emozioni, evitando volontariamente di simulare particolari stili registici o di trattamento», spiega Marco. «L’aver vinto il Bando ci ha reso molto orgogliosi. È stato interessante ideare, coltivare e crescere una “creatura” che era tutta nostra, mista della sensibilità di entrambi. Le difficoltà produttive non sono mancate, come una febbre improvvisa della bimba che ci ha costretti a un cambio di cast all’ultimo secondo e il trovare le location come la nostra mente le aveva immaginate. Ma per aspera ad astra, è attraverso le difficoltà che si arriva alle stelle» rivela infatti Giorgia. Giorgia Missiaggia e Marco Piccinini sono riusciti a raccontare in soli trenta secondi quello che gli era stato spiegato in ore di riunione e attraverso tanto materiale, la capacità di sintesi è essenziale nel linguaggio pubblicitario e il loro prodotto è sicuramente ben riuscito. Le immagini sono il perno dello spot, interfacciandosi tra loro riescono a innescare nello spettatore il dubbio e allo stesso tempo la voglia di conoscerne l’epilogo e ragionare su quello che sta accadendo. «Grazie a un’intuizione geniale della Regione Lombardia che ci ha fatto conoscere Nati per Leggere, siamo riusciti a mettere insieme il cinema e la lettura per i più piccoli» commenta Bartolomeo Corsini, direttore del Centro Sperimentale di Cinematografia di Milano. «È stato un esperimento molto appassionante, che ci arricchisce di quello che è uno strumento cinematografico al servizio di una funzione sociale e diventa determinante per il futuro delle nuove generazioni» conclude. La televisione mette disposizione la sua immediatezza, derivata dalle immagini in movimento e dal sonoro per promuovere il libro, le sue figure statiche e l’apparente mutismo. Il piccolo schermo a servizio della carta stampata, due nemiciamici, profondamente diversi, che finalmente si alleano e uniscono le forze per diffondere l’amore per il libro e il piacere della lettura. La realizzazione dello spot rientra nel progetto “Comunicare Nati per Leggere e l’offerta delle biblioteche ai bambini e alle loro famiglie”, promosso da Nati per Leggere Lombardia con il patrocinio della Regione Lombardia, le provincie di Brescia, Lodi, Monza e Brianza e i sistemi bibliotecari Sud Ovest Bresciano e della Valle Trompia. «Siamo stati spinti dalla necessità di adottare un linguaggio diverso per parlare di libri e lettura e dal forte desiderio di raggiungere un pubblico diverso da quello che già legge e frequenta i luoghi della lettura», spiega Giovanna Malgaroli. Per questi motivi lo spot sarà poi il perno di un’ampia campagna promozionale e si auspica venga accolto dai circuiti istituzionali e patrocinato da Pubblicità Progresso, con l’obiettivo di diffondere capillarmente il messaggio che libri e lettura sono sin dai primi mesi di vita degli amici fidati, sui cui poter sempre contare, che stimolano la crescita e offrono a genitori e figli piacevoli momenti di condivisione. Quello di Nati per Leggere è dunque uno spot per divulgare il piacere della lettura ma soprattutto per dimostrare quanto il suo potere sia potente e rafforzi il legame familiare, rendendolo anche più profondo. «Le parole che ascoltiamo da piccoli forgiano il nostro modo di pensare e di sentire, determinando in buona parte il nostro destino» conclude Giovanna Malgaroli. «La letteratura illustrata per bambini mette a disposizione dei genitori un patrimonio di parole e immagini da condividere con i più piccoli per arricchirne l’immaginario e il vocabolario e per rendere gli stessi genitori più capaci di comunicare con loro. Ecco perché non poteva esserci sintesi migliore di La sua storia comincia dalle tue parole». Leggere ad alta voce un libro e sfogliarlo con i bambini, propri o di qualcun altro, regala agli adulti dei ricordi indelebili e aiuta i bambini a percepire i genitori in un’altra ottica. Essi sono gli adulti che si mettono in gioco per loro, che non hanno paura di sembrare “pazzi” agli occhi degli altri, sono “i grandi”, consapevoli che la storia di un piccolo lettore, cominci dalle loro parole. elisamaria.colombo@fastwebnet.it ","
 Nati per Leggere "
https://aibnotizie.aib.it/npl-sezione-aib-puglia/,Nati Per Leggere e la sezione AIB Puglia,,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," Nati per Leggere AIB e ACP in Puglia nasce a Trani con un Convengo Nati per Leggere il 1 ottobre 2005, presso “I Dialoghi di Trani” nel Castello Svevo – in quella occasione nasce il coordinamento regionale NpL, composto per metà da bibliotecari e per metà da pediatri. Sulla scia del coordinamento nazionale, il coordinamento regionale si prefigge la funzione di censire le attività in corso, promuovendone di nuove coadiuvate dal tutoraggio. Si trattava di un impegno significativo per l’AIB visto il progetto di lunga durata che doveva coinvolgere bibliotecari, pediatri, insegnanti ed amministratori in un processo, che speravamo ampliabile, di diffusione di pratiche di lettura presso le nuove generazioni. Nei giorni 24/25 novembre del 2006 nella Biblioteca Provinciale di Foggia il primo corso nazionale NpL per operatori regionali e locali nel sud. Il 28 novembre presso la Biblioteca Provinciale “La Magna Capitana” nel quadro delle attività promosse dalla Sezione Puglia dell’AIB, si propone un seminario dal titolo “Nati per Leggere”. Durante il seminario è stato ampiamente illustrato lo sviluppo del progetto NpL in Puglia e il monitoraggio che la costituzione del gruppo NpL ci aveva permesso di realizzare individuando così 46 spazi nelle biblioteche di ente locale che abbiamo coinvolto nel Progetto, abbiamo donato ad ogni biblioteca 160 dei libri segnalati nella guida NpL AIB, acquistati dall’AIB Puglia, grazie al finanziamento erogato dalla Regione Puglia per sostenere l’iniziativa NpL. A Bari, l’1 e 2 ottobre 2010 presso Villa Romanazzi Carducci il Primo Congresso regionale NpL promosso dall’Assessorato alla Sanità della Regione Puglia, dall’Agenzia Regionale Sanitaria (ARES Puglia), dal Ministero della Salute Educazione Continua in Medicina (ECM), in collaborazione con Associazione Italiana Biblioteche Sezione Puglia, Associazione Culturale Pediatri Sezione Puglia e Centro per la Salute del Bambino di Trieste, “Da un’idea alle buone pratiche” a conclusione del finanziamento dell’ARES con il quale abbiamo formato i pediatri coinvolti nel progetto e donato loro 450 libri NpL per tre anni. Il gruppo AIB NpL Puglia è anche dal 2011 Biblioteche per Ragazzi perché siamo convinti che NpL non può essere realizzato se non ha spazi ragazzi nelle biblioteche, questo è il motivo per il quale abbiamo organizzato un Seminario di aggiornamento professionale “Pascolare, brucare, ruminare tra gli scaffali in una biblioteca leggera per bambini e ragazzi” a Foggia, 18 ottobre del 2011 presso la”Biblioteca dei Ragazzi” della Biblioteca Provinciale e dal 2005 continua è la formazione l’ultima a Taranto il 25/26 giugno rivolta ai lettori volontari NpL. L’AIB Puglia intende sviluppare la propria iniziativa professionale nel triennio 2011-2014 in coerenza con la missione più specifica di tutela e sviluppo delle biblioteche e dei bibliotecari, i quali sono figure professionali moderne e indispensabili nella “catena della conoscenza e del sapere”. In particolare l’AIB Puglia, nel corso del triennio, accanto all’impegno quotidiano per sostenere le attività qualificanti svolte da tutte le tipologie di biblioteche pugliesi, intende concretizzare specifiche azioni sullo sviluppo e valorizzazione delle biblioteche per ragazzi o degli spazi per ragazzi nelle biblioteche già esistenti, rafforzando in particolare nella nostra Regione il progetto Nati per Leggere con continua formazione agli operatori e ai volontari. La sezione AIB Puglia, insieme alla regione Friuli Venezia Giulia, ha ricevuto la menzione speciale del Premio nazionale Nati per Leggere 2011, per l’ampiezza e la complessità dei progetti di promozione della lettura per la prima infanzia su tutto il territorio regionale (per la sezione Reti di Libri) in occasione del Salone Internazionale del Libro di Torino.  Gli interventi dell’AIB Puglia nelle zone colpite dai terremoti. Il 26 Giugno 2010 presso la “Scuola Materna ed Elementare Nino Sospiri” di Villa Sant’Angelo a L’Aquila, è stato inaugurato il nuovo centro di Nati per Leggere. Villa Sant’Angelo, uno dei piccoli centri colpiti dal sisma del 6 Aprile 2009, da allora è frequentata da tutti i bambini e i genitori del comprensorio a partire dal periodo estivo appunto del giugno 2010. un gesto di solidarietà e di speranza per ricominciare il nostro futuro soprattutto a partire dai nostri bambini. Il progetto fu realizzato grazie al contribuito economico dei pediatri dell’Associazione Culturale Pediatri di Puglia e Basilicata, dei bambini della Scuola Elementare di Palagiano (Taranto) e dei pediatri Di Maio e Simeone dell’ACP Campania e Salento e grazie alla mia consulenza scientifica come componente del gruppo AIB Puglia NpL. Il progetto fu inserito fra le azioni intraprese dal coordinamento “Per l’Abruzzo: biblioteche e ludoteche per bambini e ragazzi”. Anche per il terremoto dell’Emilia Romagna è stato messa in campo la fitta rete di relazioni e contatti che ormai negli anni abbiamo costituito e questa volta con la Rete di scuole di Lecce e Provincia con l’Istituto Comprensivo “Giovanni Falcone”, Copertino (Lecce). Domenica 24 Giugno 2012, la rete di scuole ha donato una Bibliotenda a Cavezzo, una tenda-biblioteca che sarà da rifugio per tutti coloro che hanno voglia di cercare in un libro un pensiero, una favola, un confronto ed un conforto. Per superare la paura e affrontare l’oggi per il nuovo domani. tancredi@bibliotecaprovinciale.foggia.it ","
"
https://aibnotizie.aib.it/nati-per-leggere-motore-dellascensore-sociale/,Nati per Leggere motore dell’ascensore sociale,,AIB Notizie,,17 Settembre 2019,,HTML,https://aibnotizie.aib.it/,,,,CC BY-SA 4.0," Un gradito ritorno per l’Associazione: Igino Poggiali, già nostro Presidente nazionale, racconta, assieme a Giancarlo Biasini,  la genesi del progetto di “Nati per Leggere” che compie i suoi “primi” venti anni di età. Igino Poggiali e Giancarlo Biasini In una conversazione di questa estate sul tema dei venti anni di “Nati per Leggere”,  ci siamo accorti, con molto piacere, che la frase che dà il titolo a questo articolo era, per entrambi, quella che fotografava meglio la visione, che ciascuno di noi due ha, di questa straordinaria pratica che è insieme educativa, sanitaria, di resilienza sociale. Abbiamo deciso così di firmare insieme questo articolo, anche per sottolineare in modo più immediato che la forza di questo programma, che compie i vent’anni, sta ancora nell’originale energia che deriva dall’alleanza tra pediatri e bibliotecari allargata poi progressivamente e con spirito paritario a tutte le altre figure e professioni che intervengono sullo sviluppo del bambino nel periodo 0-6 anni, a partire dai genitori. Tutto era partito da un incontro a casa di Giancarlo l’11 agosto del 1999, nella veste rispettivamente di  Presidente del Centro per la Salute del Bambino e di Presidente dell’AIB, nel quale potei apprezzare con entusiasmo il nascente interesse di quella parte del mondo pediatrico che si raccoglieva attorno alla Associazione Culturale  Pediatri (ACP) per il progetto dei pediatri americani dell’ospedale pediatrico di Boston  per la promozione della lettura ad alta voce  ai bambini fin dai primi mesi di vita con il supporto in Italia di Rita Valentino Merletti. Concordammo che io sarei andato al loro Congresso ad Assisi il 5-7 ottobre successivo per conoscere i suoi associati e verificare, nel contatto personale con molti di loro e ascoltando le loro relazioni quali potevano essere i profili di una possibile collaborazione per questo straordinario e apparentemente impossibile obiettivo. Ci mettemmo subito al lavoro mobilitando i migliori professionisti delle nostre tre  organizzazioni, tra i quali Giorgio Tamburlini, presidente ACP e Giovanna Malgaroli per l’AIB e molti altri  Grazie al contributo organizzativo e metodologico del Centro per la salute del Bambino, che fin da allora si prese a carico le attività di segreteria organizzativa del progetto e che dura fino ad ora, si riuscì a dare una struttura concreta ai nostri desideri e sogni. Già nel maggio del 2000 all’interno del  XLVI Congresso AIB  che si tenne nella Fiera del Libro di Torino, (ora Salone)   avevamo portato, tutti insieme, AIB , ACP e Centro per la Salute del Bambino il debutto di  Nati Per Leggere come la miglior buona pratica, riconosciuta già in quell’occasione,  per diffondere l’amore per il libro e la lettura a partire dai primi mesi di vita. (1) Ringraziamo ancora una volta Ernesto Ferrero che fu entusiasta di ospitare il Congresso e di tenere a battesimo il nostro debutto sulla scena nazionale del libro di gran lunga più prestigiosa così come Paolo Messina, direttore della Civica di Torino, Eugenio Pintore dirigente della Regione, purtroppo recentemente scomparso e tanti altri che si trovano elencati nella relazione del Presidente che riportava tradizionalmente  le posizioni del Comitato Esecutivo Nazionale.(2) In quella occasione ci schierammo apertamente a fianco del Salone del Libro e in difesa della sua permanenza a Torino, contro le spinte che già allora volevano portare il Salone in altre città come per esempio Milano.  Quell’anno in rappresentanza del Governo venne Tullio De Mauro, da pochi giorni Ministro della Pubblica Istruzione e ci sembrava davvero che l’Italia stesse cominciando a cambiare! Da quell’anno in poi NPL e poi anche NPM sono stati sempre più sostenuti dal Salone del Libro anche perché è riconosciuto da tutte le statistiche dell’industria editoriale che questo Programma ha fatto crescere in maniere rilevantissima la produzione editoriale per i bambini e i giovani. Sono passati venti anni da quell’inizio avventuroso ed entusiasmante. Abbiamo fatto un cammino enorme risolvendo insieme, giorno per giorno montagne di problemi grazie all’impegno che, anche se in misura diversa, tutti hanno profuso. Ora ci si pone una domanda: che cosa facciamo nel terzo decennio? Che scade più o meno in coincidenza con l’Agenda 2030 dell’ONU sulla quale la parte migliore dell’umanità sta traguardando le sue azioni per lo sviluppo sostenibile scandito in 17 obiettivi.(3) In Italia ha tra i suoi principali animatori e promotori ASVIS fondata e presieduta da Enrico Giovannini, un economista che ha avviato il progetto per la misura del Benessere Equo e Sostenibile (BES)(4). E’ un indice, sviluppato dall’ISTAT e dal CNEL, per valutare il progresso di una società non solo dal punto di vista economico, come ad esempio fa il PIL, ma anche sociale e ambientale e corredato da misure di disuguaglianza e sostenibilità.(5) I suoi indicatori sono fondamentali per lo studio della situazione economica sociale e culturale delle nostre popolazioni e per individuare, territorio per territorio, le priorità. Premesso che tutto quello che è stato fatto finora va proseguito e difeso ci permettiamo di fare alcune sottolineature e suggerimenti per le scelte strategiche e metodologiche che dovrebbero far diventare e fare, di conseguenza, riconoscere Nati per Leggere come motore dell’ascensore sociale. E provocare gli effetti che da questa vocazione, presa con più determinazione, possono essere raggiunti. Può sembrare un’affermazione troppo assertiva. In realtà possiamo sostenere che è molto vicina alla realtà già ora e prenderà sempre più significato e concretezza se riorganizzeremo le priorità raccomandate mettendo la lotta alla povertà educativa ai primi posti. A conforto della nostra affermazione/slogan per il 3° decennio ricordiamo che nel secondo decennio numerose ricerche facevano comprendere che NpL aveva  effetti che andavano al di là della literacy. L’abitudine alla lettura poteva limitare nei gruppi che la adottavano rispetto ai controlli  comportamenti adolescenziali di tipo aggressivo e uso di sostanze. Un’eccellente rassegna sistematica sull’argomento fu quella del 2009 della nostra amica e tutelare Perri Klass. Si dimostrò poi che una buona  literacy  diffonde  i suoi effetti anche sulla  health literacy cioè sulla salute futura. Le neuroscienze diedero strumenti per comprendere meglio il meccanismo di azione di ciò che si  stava facendo. La conoscenza  del funzionamento dei  neuroni specchio spiegava il fenomeno della  risonanza nella lettura fra adulti e bambini e faceva comprendere il meccanismo dell’efficacia del consiglio ai genitori di farsi vedere leggere e  manipolare  libri e giornali dimostrando  piacere. Gli economisti con le ricerche di Heckmann e dei suoi collaboratori dimostravano  economicamente vantaggioso investire negli anni del progetto. Un documento di 15 premi Nobel dell’economia  raccomandava questa pratica ai governi spiegando che un aumento dell’1% della literacy può determinare un aumento del PIL di 1,5% in 35 anni.Il “National  Institute of Child Health” pubblicò  il   volume “Child Care and Child Development”. Fu l’inizio del  grande capitolo  dell’ Early Child Development  che correggeva il concetto  della immodificabilità delle  tappe geneticamente  prefissate  nello sviluppo e  affermava il concetto dell’ “ambiente contagioso” specialmente nei primi 1000 giorni. Una conseguenza fu che  nel 2013 usciva un documento “politico” della commissione sui determinanti sociali della salute e ancora sullo stesso tema  il  documento  programmatico della regione europea dell’OMS per il 2015-2020: “il comportamento, la cultura che circonda il bambino nei primi tempi della vita ha effetti che si prolungano nella vita adulta”. Infine un anno fa, il 22 agosto 2018, è stato lanciato a Ginevra il documento Nurturing care for Early Childhood Development (6) dell’Organizzazione Mondiale della Sanità che richiama i governi in campo educativo, sanitario e delle politiche sociali, ad assicurare “a tutti i bambini e le bambine la migliore partenza possibile nella vita”. Non possiamo in questa sede entrare troppo nei dettagli ma possiamo dire senza esitazioni che gli strumenti di lavoro che abbiamo citato sono già parte della cassetta degli attrezzi dei nostri coordinatori nazionali e locali, dei formatori e di conseguenza di tutta la ricca e fantastica comunità degli attori di NPL e NPM. I materiali che pubblichiamo rendendoli in gran parte accessibili via web, le relazioni ad ogni livello che curiamo ci consentono di rafforzare questa vocazione e missione che ha sempre caratterizzato la nostra cultura e i nostri valori fin dagli inizi. Anzi ci piace ricordare che fin dai primi contatti con i colleghi americani dal lontano 1991 questa valenza ci aveva sorpreso ed interessato moltissimo. Il primo pensiero venne da un articolo comparso su “American Journal of Diseases of Children” che descriveva il progetto Reach Out and Read (ROR)  da due anni  attivato  a Boston dai pediatri dell’ospedale civico per bambini. Suggeriva  la lettura in famiglia  in età prescolare per i bambini che frequentavano gli ambulatori dell’ospedale, quasi tutti di  famiglie povere. Avevano immaginato il progetto i pediatri  B. Needelman  e  B. Zuckerman. Il pensiero sotteso era che la lettura  avrebbe migliorato il successo scolastico nei  bambini che ne avevano più bisogno. Sarebbe stato  uno strumento di quello che già allora si chiamava “ascensore sociale”. Per la scarsa  diffusione dei libri fra le  famiglie povere  il progetto adottò  come strumento il “regalo del libro” e, insieme, le indicazioni date, dai pediatri, sulla utilità future della lettura e sul piacere che nasceva da questa. L’interesse aumentò  nel  1998 dopo la lettura di  un articolo sul  valore empirico  del progetto. Pamela High lo valutava  nelle famiglie  cittadine  low income, che assomigliavano  molto  allo Zen di Palermo o a Scampia di Napoli. Pamela riscontrava come l’adesione al progetto aumentava il numero di famiglie che leggevano in casa insieme ai bambini. In Italia  si cominciò a pensare all’ attuazione  del progetto dei  pediatri americani Non si può non pensare dopo 20 anni alla preveggenza del  modello americano del ROR che intendeva utilizzare la lettura per rompere il ciclo della povertà. Sappiamo perfettamente che NpL negli anni è cresciuto ma sappiamo abbastanza su chi sono coloro che ci hanno ascoltato? Assomigliano ai bambini di Pamela High? (7) Ci si può chiedere se un progetto rivolto a  chiunque  entri nelle biblioteche  o negli ambulatori dei pediatri di famiglia o negli asili nidi   non rischi di aumentare le disuguaglianze aumentando il potere di chi già sa. Anche perché  è venuto a mancare il regalo del libro da parte delle amministrazioni locali che lo hanno sostenuto negli anni in cui il progetto è stato valutato (2000-2005). Oggi, rispetto ad allora, i bambini sono diminuiti, ma i bisogni si sono moltiplicati. I  ragazzi  in povertà assoluta  fino a 17 anni (non abbiamo dati di sola età prescolare)   sono rimasti stazionari dal 1999 al 2011 poi hanno cominciato a crescere rapidamente e sono  più che triplicati secondo i dati del  2016. E’ cresciuta la necessità di occuparsi specialmente di loro. Una novità  interessante, nel  senso di NpL, è  quella dei Villaggi per crescere coordinata dal Centro per la Salute del Bambino.  E’ destinata  alla ricerca della povertà educativa. Si tratta di spazi gratuiti, in aree a rischio di povertà educativa gestiti da  operatori e volontari formati che operano in locali messi a disposizione da comuni, istituti scolastici, nidi, e biblioteche o da privati e dedicati alle famiglie con bambini da 0 a 6 anni, perché possano stare insieme, piccoli e grandi, per scoprire e fare nuove e diverse esperienze, che rinforzano il loro legame e aiutano il bambino nel suo sviluppo. Questo modello può essere riprodotto laddove se ne trovino le condizioni e può essere accompagnato da tante altre misure che possono essere sostenute e gestite allargando per quanto possibile la rete di relazioni con le istituzioni, le imprese, i sindacati, tutto il terzo settore a partire dalle organizzazioni internazionali come Save the Children che ha dati molto affidabili e recenti sulla situazione dell’infanzia.(8) Occorre ribadire comunque che le strutture  strategiche per gestire il Programma e farlo crescere nel suo impatto sono le biblioteche pubbliche che devono comunque organizzarsi con maggiore determinazione, anche su iniziativa degli enti proprietari che possono dare risorse aggiuntive. Una biblioteca forte sostiene gli studi dei pediatri per il loro ruolo insostituibile nell’accendere nei genitori il bisogno di adottare questa pratica per il bene dei loro figli. Laddove le cose funzionano secondo le linee guida organizza il dono del kit NPL con libro ai nuovi nati, in biblioteca e dal pediatra. La biblioteca sostiene e organizza il lavoro dei volontari collabora con  le librerie, gli asili, le scuole dell’infanzia, e  via così. Il vero problema è che in tante parti d’Italia le biblioteche non ci sono e se ci sono non sono in grado di mettere in atto NPL. Ma questa è una battaglia di civiltà per le infrastrutture della conoscenza che il paese deve affrontare in ogni caso. Di tutto questo il Gruppo di coordinamento NPL ha descritto gli elementi essenziali con dati statistici di grande efficacia in un Rapporto che sarà distribuito il 26 settembre al convegno nazionale e sarà anche disponibile sul sito di Nati per leggere.(9) Dal rapporto si ricava che nel 2018 lavorano a NPL NPM 2243 biblioteche, 1703 pediatri che raggiungono almeno 295.274 bambini, i pediatri contattano 84.943  bambini su 439.747 nuovi nati e si mobilitano per questa causa ben 6368 volontari.(10) Tutto ciò con mezzi finanziari e risorse umane invariate ed una realtà che è in funzione anche oggi e lo sarà ancora di più nei prossimi mesi e anni. Uno degli obiettivi  del terzo decennio dovrebbe dunque essere quello di raggiungere tutti i bambini che nascono in Italia a partire dai più poveri. Abbiamo calcolato che per dare a tutti il kit NPL alla nascita basterebbero meno di 12 milioni di Euro  da suddividere tra 8000 Comuni, venti Regioni, tutte le ASL, tanto non profit e sponsor. Abbiamo dimostrato con evidenze scientifiche che NPL è la medicina più efficace contro l’ignoranza ed ha avuto 20 anni di test positivi. Insistiamo dunque per coalizzare tutte le energie della comunità nazionale e ce la faremo! In sostanza dobbiamo convincere prima di tutto noi stessi per poter convincere il resto del mondo che la promozione della lettura,  della conoscenza,  della literacy  non è “solo” questione culturale, ma, è senza dubbio un tema fondamentale per le politiche economiche, sociali, della salute e del benessere equo e sostenibile. Dobbiamo quindi portare le nostre proposte sui tavoli di quei ministeri e dimostrare come gli interventi che noi proponiamo siano funzionali al miglior successo delle strategie di sviluppo complessivo del Paese. Anche l’AIB, ancora nel 1997, nella relazione introduttiva  al XLVI Congresso tenutosi a  Napoli, aveva rimarcato l’importanza della rottura del recinto che confina le biblioteche a questione culturale e sollecitava l’attenzione e l’interesse del Governo nell’incentivare tutti i cittadini e in particolare i giovani ad investire sulla propria intelligenza attraverso il sostegno di consumi e comportamenti desiderabili.(11) Molte delle misure sollecitate allora sono poi diventate in parte realtà, come il Bonus docente o il Bonus cultura per i 18enni. Non è accaduto certo perché lo avevamo detto noi ma è accaduto tanti anni dopo. Per proseguire su questa strada, per arrivare subito ai bambini poveri, perché non prevedere che nelle famiglie con bambini e ragazzi fino a 18 anni, che hanno ricevuto il reddito di cittadinanza,   gli acquisti di libri per i piccoli non intacchino l’importo assegnato fino ad una cifra di 50/100 euro al mese? L’impatto sarebbe che i  libri arriverebbero subito ai bambini e ragazzi, sicuramente poveri, ed essi comincerebbero subito a lavorare sulle loro competenze ed abilità, i librai e gli editori venderebbero subito più libri, nessuna burocrazia si dovrebbe muovere con costi notevoli e perdite di tempo! E perché non tornare a rendere la scuola gratuita per i meno abbienti fino all’Università compresa come già fecero i governi del centro sinistra alla fine degli anni 60? Molti di noi non avrebbero fatto l’Università senza il generoso presalario di allora, ce lo vogliamo ricordare? Adesso con i tagli siamo diventati il paese UE con meno laureati.Dove vogliamo andare? Per quanto riguarda poi i  lavori socialmente utili che i titolari del reddito di cittadinanza dovrebbero prestare ai loro comuni per 8 ore a settimana, visto che l’emergenza è la crescita della capacità intellettuale della popolazione  specie di quella delle periferie, perché non arruolarli in una legione di Angeli delle biblioteche, delle scuole degli studi dei pediatri e metterli al fianco di bibliotecari, insegnanti, medici per allargare la partecipazione culturale delle comunità? Ne ho parlato con dirigenti dei centri per l’impiego e con bibliotecari e li ho trovati molto favorevoli. Rispetto alla povertà non è ancora scontato per nessuno e tanto meno per questa politica che la lettura sia in sè uno strumento per interrompere, o almeno invertire, il ciclo della povertà, in particolare per i minori, e dovrebbe essere una componente sostanziale delle politiche di emersione dal disagio economico. A fronte del reddito di cittadinanza, oltre alla ricerca di un lavoro, dovrebbe diventare fondamentale un bilancio delle competenze ed un avvio immediato delle attività di acquisizione di nuovi saperi e competenze tra le quali il “leggere e comprendere” è fondamentale per un inserimento lavorativo. Per gli adulti la capacità di lettura e comprensione è fondamentale per quella strategia ormai passata in secondo piano del Lifelonglearning, apprendimento lungo tutto l’arco della vita che è il solo mezzo che hanno  i lavoratori per prevenire la perdita del lavoro a seguito dei cambiamenti tecnologici, insomma come hanno detto tanti saggi “istruzione, istruzione, istruzione!” Insomma proviamo ad incrociare le strategie di NPL con quelle dello sviluppo del paese nel suo complesso. Abbiamo un nuovo Governo che ha grandi ambizioni e che ha messo la lotta alla povertà tra gli obiettivi fondamentali. Facciamoci sentire! E ricordiamoci che, come dice Einstein, Non possiamo risolvere i problemi con lo stesso tipo di pensiero che abbiamo usato quando li abbiamo creati.  Note (1) https://www.aib.it/aib/congr/c46/npl.htm (2) https://www.aib.it/aib/congr/c46/s12a.htm3 (3) https://asvis.it/agenda-2030/ (4) https://www.istat.it/it/archivio/224669 (5) https://www.istat.it/it/files//2018/12/Approfondimento_Le-disuguaglianze-verticali-nel- Bes.pdf (6) http://www.natiperleggere.it/wp/wp-content/uploads/2018/10/Nurturing-care-ita-x-sito.pdf che già nell’introduzione contiene un programma politico pronto per tutti i governi del mondo: Qual è uno dei modi migliori in cui la società può dare impulso al benessere condiviso, promuovere una crescita economica inclusiva, espandere le pari opportunità e porre fine alla povertà estrema? La risposta è semplice: investire nello sviluppo infantile precoce. L’investimento nello sviluppo infantile precoce è un bene per tutti i governi, imprese, comunità, genitori e caregiver, e, soprattutto, neonati e bambini piccoli. Aiutare ogni bambino a realizzare il suo diritto di sopravvivere e crescere è anche la cosa giusta da fare. Inoltre, investire nell’ECD (early childhood development – sviluppo infantile precoce) è economica-mente vantaggioso: per ogni dollaro speso negli interventi di sviluppo infantile precoce, il ritorno economico può arrivare a 13 dollari. (7) Indagine triennio 2008-2011:pediatri 700, biblioteche 1036, bambini coinvolti 181.000.Indagine  2016: pediatri 1.118, biblioteche 1934, bambini coinvolti: 240.689. (8) https://www.savethechildren.it/press/infanzia-la-povertà-assoluta-italia-colpisce-12-milioni-di-bambini-e-adolescenti-e-aumentano “La retorica della “centralità” dei bambini e delle famiglie racconta un Paese che non c’è. Basta scorrere le pagine dell’Atlante per leggere una storia diversa: l’infanzia è la vera “periferia” dell’Italia.”  continua Valerio Neri. I bambini e gli adolescenti sono infatti sempre più ai margini della popolazione in termini demografici: nel 1987 erano il 23,2% del totale e oggi superano di poco il 16%, a fronte degli over 65 che sono cresciuti dal 12,6% al 21,2%. Minori che si ritrovano anche ai margini dello spazio pubblico, se è vero che 94 bambini su 100 tra i 3 e i 10 anni non hanno modo di giocare in strada, solo 1 su 4 trova ospitalità nei cortili, e poco più di 1 su 3 ha la fortuna di avere un parco o un giardino vicino a casa dove poter giocare. Ai margini della politica, per effetto di una spesa pubblica che negli anni della crisi economica, pur crescendo in termini assoluti, ha tagliato la voce istruzione e università dal 4,6% sul PIL del 2009 al 3,9% del 2015-16, mentre altri paesi europei rispondevano alle difficoltà di budget in maniera diametralmente opposta aumentando questa voce di investimento fino al 5% del PIL. Una forbice in negativo con l’Europa che si riscontra anche sui fondi per ‘famiglia e minori’ fermi in Italia ad un esiguo 5,4% della spesa sociale, contro l’11% di Germania, Regno Unito e Svezia e ben al di sotto della media UE attestata all’8,5%. I minori in Italia sono soprattutto, e sempre di più, ai margini della ricchezza, se si considera che la povertà assoluta riguarda il 12,1% di loro, non fa distinzioni tra bambini e adolescenti (12,4% fino a 3 anni, 11,4% da 4 a 6 anni, 12,3% 7-13 e 11,8%14-17) e pesa sul quotidiano di 702.000 famiglie con minori (10,9%). La povertà relativa riguarda 1 minore su 5 e, a conferma di un trend negativo, chi ha oggi meno di 17 anni ha una probabilità di diventare povero cinque volte più alta rispetto ai propri nonni. Si rimanda anche all’Atlante delle periferie dei bambini  https://atlante.savethechildren.it/index.html  dove vengono rappresentate in modo grafico le zone più a rischio per i bambini nel tessuto delle nostre città. (9)  Nati per Leggere (NpL) 1999-2019 La storia, le attività, i risultati, le prospettive a cura di Valeria Balbinot, Elisa Maria Colombo, Giovanna Malgaroli, Alessandra Sila, Giorgio Tamburlini Centro per la Salute del Bambino (CSB), Edito da Centro per la Salute del Bambino, Trieste, settembre 2019 (10) I nati nel 2018 sono stati  439.747 su una popolazione di 60.483.973  mentre nel 2000, anno di inizio di Nati Per leggere erano stati 543.039 su una popolazione di 57.679.876  quindi oltre 100.000 nati in meno all’anno. (11) https://www.aib.it/aib/editoria/97-11con1.htm Questo pacchetto di provvedimenti diventa un contributo al rilancio di un’economia e di consumi qualificati, ecocompatibili, che mettono a valore un’energia che non costa niente e cioè l’intelligenza. Crediamo inoltre che questa sia una delle forme più sane di incentivazione all’industria editoriale sia per i prodotti tradizionali che per quelli dell’editoria elettronica.Se apprezziamo dunque il lavoro del governo rispetto al risanamento della finanza pubblica critichiamo invece vigorosamente l’incapacità di valorizzare l’intelligenza di un’intera generazione lasciata al margine del sistema produttivo dissipando spesso l’investimento formativo comunque fatto su di essa.Noi crediamo che un giovane che studia o che cerca un lavoro sia già al servizio della Nazione e che debba sentirsi sempre e comunque parte della sua comunità, debba condividerne le responsabilità, abbia diritto comunque a giocare un ruolo più o meno importante ma comunque si debba sentire in cammino con gli altri.Non c’è poi condizione più orribile della disoccupazione unita al senso di esclusione, già grave per chi ha investito su di sé per dare il proprio contributo alla ricchezza del paese, ancora più grave per chi non possiede strumenti e opportunità culturali.Il concetto di piena occupazione si raggiunge considerando remunerabile in qualche forma anche l’attività destinata al proprio sviluppo intellettuale, alla propria formazione professionale. Ogni individuo diventa così, come dice Gunter Pauli, un anticorpo contro il degrado della piccola parte di Paese che egli abita. Il costo della sua remunerazione farà risparmiare costi immensamente più alti in termini di repressione e di recupero della devianza. Tali prospettive enunciava già Ernesto Rossi nel suo ancor attualissimo saggio del 1942 che portava l’efficace titolo Abolire la miseria. ","
 Nati per Leggere "
https://aibnotizie.aib.it/npl-incontro-nazionale/,Nati Per Leggere: incontro nazionale,,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," L’esigenza di vedersi per confrontarsi su vari aspetti del progetto Nati per Leggere e sul ruolo dei referenti regionali è nata da tempo e negli ultimi mesi è emersa più volte. Grazie infatti ai confronti e alle esperienze condivise attraverso la lista postale dei referenti regionali, ci si è accorti delle numerose criticità comuni presenti nei vari territori, della necessità di creare delle condizioni migliori per la promozione efficace del progetto da parte del referente, possibilmente partendo da criteri minimi, creando i presupposti migliori per l’approccio del progetto anche con la politica e dell’intenzione comune di pensare insieme a un modello organizzativo che possa costituire una guida forte per chi rappresenta il punto di riferimento del progetto sui territori. Dopo varie mail scambiate nei mesi passati in cui tutti hanno condiviso questa necessità, il coordinamento nazionale ha sapientemente colto questo appello ed ha organizzato il 24 novembre, a Bologna in Biblioteca Sala Borsa, la prima riunione dei referenti regionali Nati per Leggere. Alla riunione eravamo in tanti: 19 regioni rappresentate per un totale di 30 partecipanti e gli assenti erano tutti giustificati. Pediatri, bibliotecari ed educatori insieme. Personaggi storici del progetto insieme a giovanissime leve. C’era chi si conosceva da tempo e chi invece si “riconosceva” per la prima volta. Tutti allo stesso tavolo, tutti con lo stesso entusiasmo e amore verso Nati per Leggere. Si potrebbe dire quasi che si respirava un’aria di riconoscenza nei confronti del progetto e di chi lo ha portato avanti così bene nel tempo. Si sentiva come tutti condividessero l’impegno dedicato, ma anche la gratificazione, personale e professionale, che questo impegno ci da tutti i giorni. Non di meno si percepiva il grande desiderio di tutti di renderlo ancora più solido, ancora più capace di sostenersi. Clima sereno e pieno di fermento: si capiva bene come dodici anni non ci hanno affaticato, ma ci hanno rinvigorito, ci hanno reso più consapevoli e capaci di lavorare insieme. Dopo i saluti, dopo essersi tutti accomodati intorno al tavolo, si è perso davvero poco tempo: Giovanna Malgaroli e Alessandra Sila ci hanno coordinato magistralmente portandoci a discutere tutti i punti dell’ordine del giorno. Eravamo alla riunione soprattutto per individuare i criteri minimi del progetto, dopo aver risposto, nei giorni precedenti all’incontro, a un questionario che ci interrogava sul progetto per consentire ai coordinatori della riunione di stabilire i punti già diffusamente condivisi. Nel corso dell’incontro sono emersi concetti e parole che sono state definite “chiave” e che sono state condivise e discusse da tutti. “Sinergia”: non può esserci Nati per Leggere se non c’è sinergia tra pediatri (o figure del settore sanitario) e bibliotecari (o figure dell’ambito culturale ed educativo). Su questo eravamo davvero tutti d’accordo! “Famiglia”: non è Nati per Leggere se il nostro obiettivo non è la famiglia e la promozione della lettura in famiglia, con una attenzione speciale per quelle con disagi e di migranti. “Rete”: è stato più volte sottolineato da tutti come i referenti da soli non possano fare molto, ma devono costruire intorno a loro una rete fatta di altre figure professionali del settore sanitario e dell’ambito culturale educativo, e come sia necessario che si costituiscano coordinamenti regionali non verticistici che garantiscano la capillarità sul territorio e forza lavoro per la diffusione del progetto. “Formazione”: grande attenzione alla formazione, da tutti se ne riscontra sempre la necessità: per questo si è discusso dello studio di un modello formativo appositamente proposto dal coordinamento per i referenti regionali. “Misurazione”: il monitoraggio del progetto è fondamentale e l’impegno su questo fronte deve aumentare. Per questo si è costituito tra i referenti un sottogruppo di lavoro che si dedicherà alla raccolta dei dati e al monitoraggio delle attività che il progetto prevede. Durante l’incontro si ribadisce che il criterio minimo su questo fronte dovrebbe essere la compilazione del modulo di adesione online, per dare a tutti un minimo segnale di “esistenza in vita”. In definitiva Nati per Leggere è un progetto che mantenendo radici ed obiettivi fortemente unitari non può che avere un approccio “federalista” nella sua attuazione territoriale, perché diverse sono le realtà  locali sia intese come persone che danno vita al progetto che come situazioni sociali ed istituzionali con cui debbono confrontarsi. Emergeva forte ogni tanto la voglia di raccontare, di condividere finalmente il proprio impegno, le difficoltà incontrate, superate e non. C’è chi ha ammesso di sentirsi solo e di fare fatica: a questi il gruppo ha risposto con solidale disponibilità. C’è chi invece ha raccontato esperienze di successo a cui tutti vorremmo tendere e che vorremmo riportare nei nostri territori. Si sono presentati coordinamenti neonati, come quello della Toscana e altri invece già avviatissimi, come quello dell’Umbria. Di certo dai racconti si è evidenziata la grande responsabilità che il referente ha nelle proprie realtà di fare capire esattamente che cos’è Nati per Leggere e di riportare agli amministratori quale tipo di impatto potrebbe avere sulla popolazione se venissero fatti i necessari investimenti. Insomma la riunione del 24 novembre ha messo ancora più in luce come i tempi siano maturi perché il progetto assuma forme più istituzionali e non si basi più solamente sul volontariato. Sicuramente una delle risorse più grandi di questo progetto può essere individuato nella condivisione: la condivisione di esperienze, di conoscenze, mettendo in comune buone pratiche, protocolli, accordi e atti amministrativi che hanno dato modo in alcune realtà di formalizzare il progetto dal punto di vista istituzionale. La lunga e densa riunione, credo, abbia lasciato in tutti un’enorme soddisfazione e la sensazione di fare parte di un gruppo davvero speciale che, non solo condivide un progetto, ma anche una filosofia e un’idea di mondo migliore. Qui di seguito, a conclusione di questo intervento, riportiamo le appassionate parole di Tiziana, la prima che ha scritto in lista subito dopo l’incontro e a cui hanno fatto seguito tanti altri che hanno apprezzato e condiviso i suoi pensieri: le parole di Tiziana sono le parole che tutti noi avremmo voluto e potuto scrivere dopo questa bellissima esperienza fatta insieme. «Car* tutt*, […] anche se non c’è stato tempo per scambiare due parole con tutti – vecchi e nuovi amici – incontrare i vostri sguardi è stato riconoscersi non solo in un progetto ma in una visione del mondo e della vita. Grazie a ciascuno di voi per quanto mi avete permesso di portare a casa, sul mio territorio, nel mio lavoro quotidiano […] E grazie a Giovanna e ad Alessandra, che con il loro lavoro preparatorio, la cura e la splendida capacità di gestire un gruppo così multiforme ci hanno permesso di confrontarci e di finalizzare tutti i punti all’ordine del giorno. […] Credo che tutto questo sia davvero parte di un processo evolutivo importante, di cui forse dobbiamo ancora essere pienamente consapevoli. Perché ciò che avviene nei gruppi – e da adesso in questo gruppo – avrà senz’altro impatto sui territori. Un percorso che trova nell’ascolto reciproco, nell’accoglienza delle diversità e nella partecipazione i suoi capisaldi, non può non portare verso quel mondo possibile che è nei pensieri e nello sguardo di tutti noi. Vi abbraccio… e non vedo l’ora di rivedervi (una volta all’anno è davvero troppo poco!!!).» valeria.patregnani@gmail.com lauraolimpi@gmail.com ","
"
https://aibnotizie.aib.it/biasini-npl-righetti/,Nati per Leggere: un premio all’attività di Loretta Righetti,,AIB Notizie,,30 Maggio 2014,,HTML,https://aibnotizie.aib.it/,,,,CC BY-SA 4.0,"  Il 4 maggio presso la Biblioteca Malatestiana di Cesena, a cura della Associazione Amici della Malatestiana, Loretta Righetti, dal 1976 Responsabile della Biblioteca ragazzi e da qualche settimana pensionata, ha svolto una relazione sulla storia delle biblioteche ragazzi. Una narrazione molto interessante che riassumiamo brevemente. Dopo una presentazione della nascita delle biblioteche ragazzi nel mondo, dagli USA alla Germania, Loretta Righetti è passata alla storia italiana. Le prime Biblioteche per ragazzi nacquero e si diffusero in Italia a partire solo dagli anni Settanta. Un’indagine del 1965 riportava che, a livello nazionale, solo 40 biblioteche civiche ammettevano i ragazzi. Il regolamento in vigore per le biblioteche statali, vietava infatti l’accesso ai minori: si trattava quindi di quaranta coraggiose biblioteche “fuorilegge”. La vicenda della Biblioteca dei Ragazzi di Cesena affonda le sue radici negli anni sessanta. Biblioteca Malatestiana – La sezione ragazzi Francesco Leonetti Direttore della Biblioteca Malatestiana, nel 1961, nel programmare le iniziative a suo parere indispensabili per migliorare la vita della biblioteca, dichiarava che il “perfezionamento” della Moderna avrebbe potuto realizzarsi anche grazie a una “sezione per ragazzi”. Bisogna attendere però altri 10 anni. Un servizio per i ragazzi fu definito, progettato, allestito e inaugurato nel volgere di un triennio, tra il 1973 e il 1976 grazie a una donazione di una libreria cesenate: la Adamo Bettini. La presenza di bambini crebbe rapidamente. Solo qualche numero: dai 1.300 prestiti annuali del 1982 si è passati ai 4.753 del 1983, ai 19.300 prestiti del 1994, fino ai 48.455 del 2012. Attorno ai bambini hanno gravitato gli insegnanti, gli studiosi, gli animatori culturali, i genitori, i pediatri: tutti utenti non impropri della biblioteca ragazzi. Fu così che in questi ambienti fu facile fare avvenire nel 1999 l’incontro fra pediatri e bibliotecari che portò alla nascita di Nati per Leggere e alla prima ricerca di fattibilità del progetto condotta dai pediatri con i materiali bibliografici preparati dalla biblioteca ragazzi e con i libri-regalo scelti in accordo fra pediatri e bibliotecari, e acquistati grazie a donazioni della Fondazione cassa di risparmio e del comune. Su questo aspetto si è soffermato, in un secondo intervento, Giancarlo Biasini che ha raccontato i tempi della nascita del progetto NpL dal primo incontro del 1991 con l’articolo di Bob Needelman dal titolo “Clinical based intervention to promote Literacy”. Alla fine della Relazione, seguita con grande attenzione dal pubblico, Antonella Brunelli, pediatra, ha ringraziato Loretta Righetti per la sua attività di animatrice del progetto NpL e gli ha consegnato, a nome dei pediatri romagnoli, un ricordo che suona così: A Loretta Righetti Che nella biblioteca ragazzi della Malatestiana di Cesena, Prima in Italia, sperimentò Nati per Leggere. Con l’amore per i libri attrasse migliaia di bambini Divertendoli, consolandoli, incantandoli. Ed educandone la mente e il cuore Li fece cittadini della Repubblica L’associazione Culturale Pediatri Romagna il 4 maggio 2014  di Giancarlo Biasini – giancarlo.biasini(at)fastwebnet.it Pediatra, Fondatore del progetto Nati per Leggere ","
 Nati per Leggere, NpL "
https://aibnotizie.aib.it/nbn-doi/,National Bibliography Number e DOI,,AIB Notizie,,19 Novembre 2012,,HTML,https://aibnotizie.aib.it/,,,,CC BY-SA 4.0," L’adozione di un identificatore persistente (Persistent Identifier o PI) è pratica ormai diffusa in ambito internazionale e sempre più necessaria per rispondere all’esigenza di identificare univocamente e garantire l’accesso a lungo termine alle risorse pubblicate in rete. Inoltre, non meno rilevante, è la possibilità che tali identificatori in qualche modo possano certificare anche l’autorevolezza e l’affidabilità delle risorse stesse, a patto però che la loro implementazione preveda anche requisiti organizzativi oltre a quelli strettamente tecnologici. In quest’ambito si è sviluppato NBN (National Bibliography Number), un identificatore persistente basato su URN (Uniform Resource Name) che individua in modo univoco una pubblicazione digitale. NBN è definito dallo standard RFC 3188 e mantenuto dallo Internet Engineering Task Force. Il progetto NBN Italia (NBN:IT) ha inteso realizzare un servizio di identificazione persistente basato sullo standard NBN che assegna alle biblioteche nazionali la responsabilità esclusiva della gestione del sottodominio nazionale NBN:IT per la generazione degli identificatori NBN italiani. L’iniziativa NBN vede oggi coinvolti il consorzio di Magazzini Digitali per il deposito legale – composto dalla Biblioteca Nazionale Centrale di Firenze (BNCF), la Biblioteca Nazionale Centrale di Roma (BNCR), la Biblioteca Nazionale Marciana di Venezia e la Fondazione Rinascimento Digitale (FRD) – e la Conferenza dei Rettori delle Università Italiane (CRUI) che sovraintende la sperimentazione del deposito legale e dell’assegnazione di NBN alle risorse che entrano a far parte di Magazzini Digitali. L’affidamento della responsabilità della gestione di NBN:IT alle biblioteche nazionali, terza parte indipendente e autorevole, permette l’implementazione ulteriore di un livello di trust. Questi attori hanno infatti il preciso mandato di tenere in considerazione non solo i requisiti tecnici, ma anche quelli di comunità (ad esempio la granularità dell’identificativo), organizzativi (autorevolezza della Registration Authority riconosciuta nel dominio di applicazione, impegno sulla durata del servizio) e di processo (policy di dominio sulla selezione delle risorse etc.). Partendo dall’attuale orientamento per i sistemi NBN e del loro ruolo a supporto della digital preservation, in Italia si è quindi affermata l’idea di collegare NBN:IT al deposito legale. Attualmente il progetto NBN è in fase avanzata di sviluppo e i suoi principali obiettivi possono essere riassunti nei seguenti punti:  la creazione di un registro nazionale di nomi stabile e affidabile come strumento a supporto del deposito legale per la certificazione degli oggetti digitali prodotti dalle istituzioni culturali, scientifiche educative; l’accesso permanente alle risorse digitali prodotte dalle istituzioni culturali italiane, incluso il materiale digitalizzato o non ancora pubblicato; la condivisione di politiche per la conservazione di lungo periodo degli oggetti digitali; la sostenibilità dei costi del servizio e le responsabilità di gestione dei nomi da parte delle istituzioni.  Per facilitare l’adesione dei diversi produttori di risorse, sono stati recentemente realizzati dei plugin che permettono l’interfacciamento diretto con il registro nazionale di alcuni dei più diffusi software per la pubblicazione e gestione di risorse digitali. Il codice e le modalità di installazione dei plugin NBN per le piattaforme EPrints, Dspace ed OJS sono disponibili on line:  Plugin EPrints (Raffaele Messuti, UNIBO) Plugin OJS (Giuseppe Digilio – Andrea Marchitelli, CINECA) Plugin Dspace (Jordan Piščanc, UNITS)  Un’altra importante iniziativa assunta dalla CRUI, partner del consorzio NBN, è la responsabilità della gestione del cosiddetto DOI non commerciale. La CRUI, stipulando un accordo con DataCite, si è attivata per la distribuzione del DOI in particolare alle istituzioni scientifiche che vogliono identificare dataset, risultati della ricerca, articoli etc. La simultanea presenza nel gruppo di NBN dei responsabili diretti di queste iniziative, consentirà straordinarie sinergie e uno sviluppo coerente di questi servizi con notevoli benefici per l’accesso, il riuso e la diffusione della conoscenza. Per ulteriori e più specifiche informazioni si vedano rispettivamente  su NBN:IT l’articolo: Bellini, E., Cirinnà, C., Lunghi, M., Luddi, C., Messina, M., Bergamin, G., Messuti, R., Cordani, G., Delle Donne, R., Rossi, F., Vignocchi, M., Arabito, S., & Piščanc, J. The National Bibliography Number Italia (NBN:IT) Project. A persistent identifier supporting national legal deposit for digital resources. «JLIS.It», 3 (2012), n.1. DOI: 10.4403/jlis.it-4789 su DOI non commerciale la presentazione: Delle Donne, R. Il progetto DOI della CRUI. In: NBN e DOI: identificatori persistenti, tracciabilità e conservazione delle risorse digitali. Primi risultati della sperimentazione e future realizzazioni, 27 September 2012. http://hdl.handle.net/10760/17837  ","
"
https://aibnotizie.aib.it/lamberti-libraries-for-children-section-ifla2016/,News da IFLA libraries for children and young adults section,,AIB Notizie,,20 Settembre 2016,,HTML,https://aibnotizie.aib.it/,,,,CC BY-SA 4.0," La Commissione Libraries for Children and Young Adults si è riunita a Columbus, dove il 13 agosto si è tenuta la Open Session ed è stato presentato il progetto Best practices. Altri momenti significativi sono stati la off site Session alla Columbus Metropolitan Library e la sessione congiunta con le Sezioni Literacy and Reading, School Libraries e Public Libraries il giorno 17 agosto. Best practises e Revisione delle Linee Guida Il nuovo progetto delle Best practices vuol mettere in circolazione tra le biblioteche le “buone pratiche”. Possono essere eventi, promozioni della lettura, uso innovativo degli spazi della biblioteca o di dispositivi digitali in biblioteca. Il primo passo è stato raccogliere prima del Congresso, tra i membri della Commissione, alcuni video da presentare a Columbus, per poi allargare la richiesta a una platea mondiale. Per quanto ci si auspica, le Best practices potranno essere usate come ispirazione e riferimento o anche come strumento per scambiarsi idee e discutere con altri professionisti del settore. Si può partecipare per ora caricando il proprio video nel canale YouTube della Sezione, tenendo in considerazione che deve agire come una “ricetta”, essere cioè un esempio chiaro e possibilmente ripetibile con poche variazioni. E’ possibile consultare i criteri cui deve rispondere il video, che può essere inserito nell’apposito canale dove vedere anche tutti i video caricati, come il video di un’iniziativa di una biblioteca italiana, la Biblioteca di Scandicci (Firenze), e della sua Magic Roald Dahl night. Perché YouTube? Perché è uno strumento attraente, diffuso e facile da usare e perché la realizzazione e l’osservazione di un video fornisce ai bibliotecari abilità importanti nella competenza sui media, la privacy e le nuove tecnologie. Il progetto sulle buone pratiche va inoltre di pari passo con la revisione in corso delle nuove linee guida della Sezione, in quanto alcune pratiche verranno pubblicate con le nuove Guidelines, il cui lavoro di revisione è stato presentato a Columbus. Sister Libraries  Il programma è volto a costruire partnership tra biblioteche lontane, stimolandone lo scambio di esperienze e punti di vista, per collaborare a programmi congiunti per la lettura dei ragazzi e dei giovani adulti. Il gemellaggio con una biblioteca all’estero può significare il superamento del senso di isolamento e stagnazione e fornire un canale per lo stimolo professionale, la motivazione e il dialogo, appoggiato da un organismo internazionale come Ifla ma da stabilire anche in modo informale. I partecipanti possono essere sia biblioteche pubbliche che scolastiche, quanto organismi che lavorano con le biblioteche. Non è necessario essere membri Ifla per aderire. Molte delle attività che scaturiscono dal gemellaggio non richiedono spese, a parte la connessione Internet, e come si può leggere nella pagina Ifla dedicata “il maggiore investimento richiesto è in termini di tempo ed entusiasmo dello staff”! Chi volesse aderire può compilare il modulo disponibile online e poi consultare l’elenco delle biblioteche partecipanti. Per ora le biblioteche italiane che hanno partecipato sono due: Abrakadabra Kids di Verona e la Biblioteca Comunale Giorgio Bassani di Ferrara, la cui biblioteca “sorella” è La Petite Bibliothèque Ronde, in Francia. Dopo il gemellaggio, le biblioteche sono invitate a dividere le proprie esperienze con gli altri, utilizzando la pagina Facebook dedicata oppure utilizzando la mailing list della Sezione o del progetto. The world through picture books Il programma, lanciato nel 2011, ha visto una buona risposta nel mondo. A ciascuno dei paesi partecipanti era stato chiesto di indicare i 10 albi illustrati più belli tra quelli pubblicati nel paese per la prima volta, secondo il giudizio dei bibliotecari. La raccolta di tutte le segnalazioni, suddivise per paese di provenienza, è diventata nel 2012 una prima pubblicazione, che portava il titolo del progetto, e che è stata seguita nel 2015 dalla seconda edizione, rivista ed ampliata, disponibile gratis e scaricabile. (dove finalmente c’è anche il nostro paese!) Grazie alle donazioni degli editori, sono state anche create due mostre dei libri segnalati. Una è in Giappone e l’altra a Parigi e sono entrambe disponibili per chi ne facesse richiesta. Per tutte le informazioni al riguardo l’invito è quello di visitare la pagina Internet della Sezione. Antonella Lamberti – Commissione nazionale biblioteche e servizi per ragazzi AIB – antonella.lam(at)gmail.com ","
 IFLA "
https://aibnotizie.aib.it/non-maledire-tempo/,Non maledire questo nostro tempo,,AIB Notizie,,22 Aprile 2013,,HTML,https://aibnotizie.aib.it/,,,,CC BY-SA 4.0," Tempi duri, tempi difficili, bilanci esigui e cultura esiliata dalle funzioni fondamentali degli enti territoriali… vien quasi voglia di rinchiudersi a leggere e aspettare che la bufera passi. Ma in attesa che la situazione politica e istituzionale italiana si chiarisca e possibilmente porti un miglioramento, il mondo gira e le biblioteche – pur tra mille difficoltà – lavorano, organizzano, cercano di guardare avanti. Lavora anche la collega Rita Carbonaro della Biblioteca Ursino Recupero di Catania, balzata all’onore delle cronache per la sua situazione lavorativa, più simile a quella di un guardiano del faro piuttosto che di una biblioteca con oltre 270mila volumi. Salutiamo la nascita – avvenuta il 6 aprile alla Certosa del Galluzzo di Firenze – dell’Associazione Italiana dei Conservatori e Restauratori degli Archivi e delle Biblioteche (AICRAB, http://www.aicrab.org) che riunisce archivisti, bibliotecari e restauratori impegnati nella salvaguardia del patrimonio archivistico e bibliografico del nostro Paese, un settore che in dieci anni ha avuto tagli del 92%, una vergognosa progressione che evidenzia una cultura del consumo e dell’incuria verso la conservazione, ancora più assurda in un Paese che potrebbe vivere senza problemi grazie al suo “petrolio culturale”. Confidando in una primavera della cultura, si avvicinano il Salone del Libro e l’Assemblea dei soci AIB, la Giornata mondiale del Libro e del Diritto d’autore, il 1. Seminario di biblioteconomia di fine maggio a Roma, la campagna nazionale “Il maggio dei libri”, solo per citare alcuni appuntamenti. Tante iniziative che ricordano una grande ricchezza e una grande passione, e una notevole capacità di resistenza. Guardando oltre i nostri confini colpisce la notizia della vicina inaugurazione della Digital Public Library of America, un progetto nato nel 2010, e sostenuto con convinzione da Robert Darnton, Direttore della Harvard University Library, che ne parlò con passione anche nel suo recente viaggio in Italia in occasione della pubblicazione di “Il futuro del libro”-. Libero accesso alla conoscenza, interoperabilità con Europeana, progettazione e programmazione per rendere disponibile a tutti il patrimonio culturale. DPLA – su cui torneremo prossimamente – sembra davvero un progetto concreto. Guardando a questo progetto viene da pensare alla nostra miriade di progetti e iniziative digitali, dalla BEIC (grande incompiuta) alla Biblioteca digitale italiana, a quello che ci impedisce di superare il gradino che fa la differenza, che permetterebbe davvero una svolta; imparare come ha fatto DPLA a funzionare; e darsi da fare, proprio ora che si parla e si discute di agenda digitale anche nelle regioni, e si spera che qualche pagina di quell’agenda la possano e la vogliano scrivere anche i bibliotecari.  L’inverno è lungo, «ma anche dopo il più freddo degli inverni ritorna sempre la dolce primavera» (cit. “Non maledire questo nostro tempo” Gufi, 1967). deveris@aib.it ","
"
https://aibnotizie.aib.it/de-pascale-note-biblioteca-digitale/,"Note a margine su “La Biblioteca digitale: conoscenza, creatività, socialità”",,AIB Notizie,,9 Marzo 2016,,HTML,https://aibnotizie.aib.it/,,,,CC BY-SA 4.0," Giornata di studi in ricordo di Ornella Falangola La Biblioteca digitale La Campania, anche se non è una delle regioni più vaste del nostro “stivale”, e non contando il più alto numero di associati, nel corso degli anni ha espresso un cospicuo numero di esponenti tra le cariche associative più alte; infatti, dal 1981 ad oggi, è stata rappresentata in ben 8 Comitati esecutivi nazionali su 12, senza considerare i soci componenti dei Collegi sindacali o i probiviri. Tra le figure di maggior spessore personale e professionale sicuramente si annovera Ornella Falangola. Benvero, non perché abbia ricoperto una di queste “alte cariche”, ma, semplicemente, perchè ha incarnato con la sua esperienza associativa il modello di socia, di studiosa, di professionista – ed anche, consentitemi di dirlo – di amica Ornella Falangola, che troppo presto ci ha lasciato, è stata ricordata lo scorso 12 gennaio con una giornata di studi, organizzata dalla locale Sezione AIB (in cui ha ricoperto anche la carica di Presidente nel triennio 2000-2003) e dalla Biblioteca Universitaria di Napoli, dove svolgeva l’incarico di direttrice, dedicando a questo ruolo le sue ultime energie. Incontro “La biblioteca digitale” Ornella era capace di trasmettere la passione per il lavoro di bibliotecario e, chi ha avuto la fortuna di conoscerla, ha potuto avvantaggiarsi dell’apprendimento formale, non formale ed informale, ora di somma attualità nella nostra professione. Ornella, come è stato sottolineato nelle decine di e-mail che si susseguivano ad inizio gennaio 2011 nella lista AIB-CUR, ha sempre prestato particolare attenzione ai giovani, che non smetteva mai di incoraggiare. Ha mostrato sempre passione ed entusiasmo per la professione e, se più di una persona si è iscritta all’AIB o si è avvicinata alla “nostra” professione dopo averla incontrata, non pochi sono stati suoi colleghi, più o meno suoi coetanei che hanno condiviso con lei esperienze professionali e si sono confrontati già “sul campo”. Tavolo dei relatori della Giornata “La biblioteca digitale” Ad alcune di queste persone, sue compagne di viaggio nella Biblioteca Universitaria di Napoli, si deve l’organizzazione della giornata di studi “La biblioteca digitale: conoscenza, creatività, socialità”. L’argomento è stato accuratamente scelto in quanto uno degli interessi principali di Ornella, sia professionali che scientifici, era proprio l’universo digitale visto come acceleratore della conoscenza e come contesto privilegiato per lo sviluppo della creatività. Durante i saluti introduttivi, l’attuale direttore della Biblioteca Universitaria di Napoli, Raffaele De Magistris ha sottolineato proprio anche come la sala multimediale è stata promossa da Ornella durante il servizio che ha prestato in biblioteca. Gli interventi della giornata sono stati aperti da Giovanni Solimine, che ha illustrato l’importanza del patrimonio culturale e la necessità della sua condivisione come bene comune tra i cittadini. A seguire, Anna Maria Tammaro, ha concentrato la sua esposizione sulla formazione, considerando che Ornella era stata anche docente, in particolare di informatica per le biblioteche. Tra l’altro, come ha ricordato Maria Cristina Di Martino nell’introdurre i lavori, Ornella era membro del Gruppo di studio sulle biblioteche digitali nel triennio in cui è stato pubblicato il Manifesto per le biblioteche digitali e, secondo la suddetta relatrice, il secondo picco della biblioteca digitale in Italia, quello del 2007, si deve proprio alla pubblicazione del manifesto AIB. Se i primi due interventi sono stati di carattere più generale, i due successivi sono stati focalizzati su aspetti specifici. Laura Ciancio ha illustrato Internet Culturale, portale dell’ICCU, con cui, attraverso risorse digitali e multimediali, promuove la conoscenza del patrimonio delle biblioteche italiane e che, in primavera, licenzierà una nuova versione. Maria Cristina Di Martino e Raffaele De Magistris Maria Grazia Ronca ha analizzato i rapporti tra la biblioteca digitale e l’utenza, soffermandosi in modo particolare sugli utenti dell’Università Federico II di Napoli, sottolineando come oggi gli utenti si ritengono orgogliosamente disintermediati, ma sono poco consapevoli delle risorse a disposizione e interessati solo al full text. Da questo si ricava, quindi, l’importanza della mediazione e il bibliotecario digitale diventa un bibliotecario di front-office, che deve essere in grado di connettere le persone tra loro e con l’universo dell’informazione. Ornella, almeno parzialmente, ci era riuscita e lo testimonia la grande affluenza di pubblico, raccoltasi nell’aula “De Martino” per ricordarla, a cinque anni dalla sua scomparsa, ancora una volta con stima ed affetto. Giovanna De Pascale – Presidente AIB Campania – depascale(at)aib.it ","
 biblioteca digitale "
https://aibnotizie.aib.it/notizie-olavep/,Notizie dall’OLAVEP,,AIB Notizie,,18 Novembre 2012,,HTML,https://aibnotizie.aib.it/,,,,CC BY-SA 4.0," Il 22 Settembre 2012 si è riunito a Napoli, presso la Biblioteca Fra’ Landolfo Caracciolo nel complesso monumentale di San Lorenzo Maggiore, l’Osservatorio Lavoro e Professione dell’AIB. La Basilica di San Lorenzo Maggiore è la più antica chiesa francescana di Napoli, fondata nel 1270 da Carlo I d’Angiò nel cuore topografico e geografico della città: la fabbrica angioina sorse infatti sull’area di una chiesa paleocristiana del VI secolo e del precedente macellum di epoca romana. La biblioteca che ci ha ospitati è stata istituita dai frati minori conventuali al momento del loro ritorno nel convento nel 1937. Vi farò una sintesi dei punti più rilevanti della riunione:  OLAVeP ha completato i profili professionali del bibliotecario! Essi, dopo essere stati approvati dal CEN ed inviati già anche alla UNI, sono ora all’esame del CNPR e a breve ne sarà data visibilità ai soci come ha già sottolineato il Presidente nella sua ultima newsletter. Sono state completate anche le integrazioni ai profili richieste a luglio dal Presidente e dal CEN (“requisiti di accesso alla professione” e “inquadramento contrattuale”). I profili saranno il primo quaderno della Collana OLAVeP in tema di lavoro e professione, approvata dal CEN a Luglio 2012. Visto il vivace dibattito in AIB-CUR sul tema dei volontari vi comunichiamo che OLAVeP ha di recente sottoposto all’approvazione del CEN le “Linee guida sul  personale di supporto nelle biblioteche”, i cd. “volontari” (volontari del servizio civile, studenti, tirocinanti, associazioni di volontariato). Abbiamo definito in ogni comparto le attività proprie di queste figure restando fermi sulla “non sostituibilità”, in ogni caso, del personale professionale. In tema di “Linee guida per l’affidamento all’esterno della gestione di servizi bibliotecari” si è riconosciuto l’importanza che il tema riveste nel nostro ambito e si è sollecitata la prosecuzione del lavoro fissando un termine per la consegna della prima bozza. Collaborerà al lavoro anche AsPIDI. Avviato anche il lavoro in tema di “Linee guida sull’insegnamento di biblioteconomia: la formazione del bibliotecario in Italia e in Europa”. L’obiettivo è “fotografare” la situazione in Italia confrontandola con alcuni paesi dell’Unione Europea; costituisce il naturale completamento all’impegno profuso dall’Associazione per ottenere il diritto a sedere ai tavoli comuni europei sul tema delle piattaforme comuni. Si individueranno entro novembre 2012 le aree disciplinari di insegnamento che occorre inserire o potenziare in Italia allo scopo di far acquisire allo studente le competenze e le abilità indicate per il bibliotecario nei profili OLAVeP. Si è proposta una riorganizzazione delle Sezioni della pagina web OLAVeP all’interno di AIB-WEB. Sono stati individuati due referenti che prepareranno una relazione con le proposte di modifica. Si è parlato dei grandi eventi autunnali dell’AIB (il BiblioPride a Napoli; PLUS Italia a Roma e il MAB a Milano in programma per il 22-23 Novembre 2012) e dei prossimi eventi OLAVeP (tre Convegni sui temi del lavoro e della professione che si terranno in tre Regioni – Nord/Centro/Sud- nel primo semestre del 2013; Il Congresso AIB nel 2013 sarà dedicato proprio ai temi di competenza OLAVeP e pertanto l’Osservatorio sarà coinvolto nell’organizzazione). A Gennaio 2013 invieremo agli indirizzi e-mail acquisiti il questionario OLAVeP sui temi del lavoro e della professione. I quesiti pertanto riguarderanno il lavoro relativo all’anno 2012.  La prossima riunione OLAVeP si terrà nella Regione Marche entro il primo trimestre del 2013. rache2002@libero.it ","
"
https://aibnotizie.aib.it/arte-acquisition-collection-development-ifla2016/,Notizie dalla Acquisition and Collection Development Section a IFLA 2016,,AIB Notizie,,23 Settembre 2016,,HTML,https://aibnotizie.aib.it/,,,,CC BY-SA 4.0," La Sezione IFLA Acquisition and Collection Development durante il Congresso di Columbus Ohio, USA tenutosi dal 13-19 August 2016, ha organizzato una Open Sessions dal tema: “Shedding Light on the Reverse Side of Acquisitions – Using Deselection to Build Stronger Collections”. Il programma si è concentrato sul ruolo di de-selezione / de-accesso nello sviluppo delle collezioni. Questo aspetto dello sviluppo e acquisizione delle collezioni ha ricevuto meno attenzione negli ultimi anni tra i bibliotecari accademici, mentre i bibliotecari pubblici stanno utilizzando la pratica della de-selezione per costruire collezioni più stabili e durature per un periodo di tempo più lungo. La frenetica trasformazione dei media ha provocato un nuovo concetto di servizio nelle biblioteche accademiche sulla fornitura just-in-time dei contenuti, piuttosto che sullo sviluppo delle collezioni just-in-time, e un nuovo modo di comprendere l’utilizzo dei contenuti come immediato ritorno dell’investimento. Anche nuovi concetti relativi agli spazi degli edifici delle biblioteche pubbiche ed accademiche richiedono meno scaffali in spazi aperti. Le due ore dell’Open Session sono servite alla Sezione per evidenziare che il concetto della de-selezione è stato sottovalutato come strumento per costruire collezioni durature nel tempo. La sessione ha ospitato cinque speakers, di cui tre provenienti da biblioteche accademiche, uno da biblioteche pubbliche e uno da biblioteche speciali. I lavori saranno a breve disponibili a partire dalle pagine web della Sezione e nel Repository dell’IFLA. La Sezione ha sponsorizzato uno Special Interest Group che vorrebbe diventare una Section. Per tre anni la Sezione ACD la seguirà. Intanto ha organizzato un business meeting a Chicago e un social evening subito dopo la closing session. Questo gruppo ha 174 sottoscrittori della propria Newsletter. Per le attività future inerenti la prossima Conferenza 2017 Wroclaw, Polonia, in evidenza c’è una forte collaborazione con Serials and Other Continuing Resources. Si sta discutendo sui gruppi di lavoro che si creeranno all’ interno della Sezione per un Programma molto interessante e trasversale a diversi temi. Obiettivi della Sezione Monitorare e valutare il carattere evolutivo delle collezioni delle biblioteche, sia cartaceo che elettronico, compresa la crescente importanza dei programmi di acquisizione e di scambio consortili e cooperative. Inoltre, la sezione è interessata alla funzione delle acquisizioni nelle biblioteche di tutto il mondo, tra cui l’ordinazione e il pagamento elettronici. Fornire programmi di acquisizione e sviluppo delle collezioni. Attività in corso 1. Appuntamenti mensili via Skype del Management Group 2. Reports delle Conferenze e Book reviews Online (Blog) 3. Comunicazione e Promozione del sito web della Sezione, Aquis-L and Aquis-New , PBWorks 4. Standing Committee Wiki 5. Nuova Guida su Open Access 6. Skype mid-term business meeting.    Assunta Arte – Delegato AIB IFLA Acquisition and Collection Development Section – assunta.arte(at)cnr.it ","
 IFLA "
https://aibnotizie.aib.it/pasqualis-art-libraries-section-ifla-2016/,Notizie dalla Art Libraries Section IFLA 2016,,AIB Notizie,,19 Settembre 2016,,HTML,https://aibnotizie.aib.it/,,,,CC BY-SA 4.0," Per ricordare chi siamo: la Sezione Art Libraries offre una piattaforma internazionale alle biblioteche e organizzazioni che si occupano di tutti i tipi di documentazione testuale e visuale delle arti visive, incluse le belle arti, le arti applicate, design e architettura. Ogni socio può partecipare ad un forum internazionale di discussione, cooperazione e ricerca; può condividere le proprie conoscenze ed esperienze con colleghi di tutte le parti del mondo; può ricevere aggiornamenti sugli sviluppi nell’ambito della documentazione d’arte per mezzo di convegni e workshop, e contribuire al programma della sezione per il congresso annuale. IFLAART è la mailing list della sezione e il manager della lista è Jonathan Franklin, che si può contattare per qualsiasi informazione a questo proposito. Attualmente la carica di Presidente è ricoperta da Sandra Brooke, Marquand Library of Art and Archaeology Princeton University. Satellite di Chicago: a Chicago dal 9 all’ 11 agosto 2016 la conferenza aveva come tema “The Art Library as Place: Building on the Past, Building for the Future”. Ospiti del bellissimo Art Institute of Chicago, che abbiamo avuto modo di visitare assieme alla sua biblioteca, per due giorni ci siamo immersi nei progetti di rinnovamento sia spaziale che di servizio di grandi biblioteche museali, dal Rijksmuseum di Amsterdam alla Madrid del Prado e del Thyssen-Bornemisza, dalla Parigi del INHA e della Bibliotheque Forney alla Dublino della National Gallery e alla Mosca del Pushkin State Museum of Fine Arts. Numerose le esperienze dei colleghi americani, con interazioni nel mondo dell’architettura e del design. Si è colta l’occasione per far conoscere ai colleghi stranieri un’eccellenza italiana, l’ERPAC- Ente Regionale Patrimonio Culturale della Regione Friuli Venezia Giulia, che con la sua Scuola di Restauro ha contribuito al recupero del patrimonio friulano dopo il terremoto del 1976. La conferenza si è conclusa con una ricca offerta di visite a biblioteche e musei della città il giorno 11 agosto. Il programma completo e gli abstract dei contributi presentati saranno successivamente raccolti in un numero di Art Documentation. Columbus 13-19 agosto: a Columbus la Sezione è stata impegnata nei consueti incontri dello Standing Committee il 13 e il 16 agosto, con un follow up il giorno 17 per completare l’Action Plan 2016-17 e discutere le possibili attività per la conferenza del 2017 a Wroclaw. Organizzata assieme alla Rare Books and Special Collections Section, lunedì 15 agosto si è svolto un full-day symposium dal titolo “Worth a Thousand Words: A Global Perspective on Image Description, Discovery, and Access“, ospitato nel Billy Ireland Cartoon Library & Museum all’interno del campus della Ohio State University. Giovedì 18 agosto si è tenuta la open session dal titolo “The Sea So Great, Our Boats So Small: The IFLA Risk Register and Art Documentation at Risk” organizzata assieme alla Preservation and Conservation Section. La Art Libraries Section è impegnata in prima linea nella promozione del IFLA Risk Register che è state ampiamente illustrate da Julia Brungs. Rebecca Oliva ha parlato del terribile incendio che ha devastato la Glasgow School of Art nel 2014 e delle azioni che ne sono seguite. Le colleghe Nixon e Chisnell hanno illustrato le buone pratiche del programma Alliance for Response Pittsburgh che partecipa alle iniziative del American Institute for Conservation of Historic and Artistic Works. A seguire siamo andati alla sessione congiunta dello Strategic Programme on Preservation and Conservation e della relativa Sezione dove veniva proiettato il documentario di Franco Zeffirelli “Days of Distruction” del 1966, 50 anni dopo l’inondazione di Firenze. L’unico documentario di Zeffirelli, restaurato e messo a disposizione dalle University of Maryland Libraries, era un grido di aiuto al mondo per raccogliere fondi e sollecitare il restauro delle opere danneggiate. L’emozione in sala è stata enorme, e verrà ripresentato a Firenze durante la Biannual International Conference of Art Libraries dal 27 al 29 ottobre prossimi. Progetti: l’ultimo per importanza è l’Art Discovery Group, lanciato nel maggio 2014 e presentato all’IFLA di Lyon, cioè una comunità internazionale di biblioteche d’arte coordinate da artlibraries.net comprendente oltre 100 biblioteche storico-artistiche del mondo. Esso offre la possibilità di concentrare la ricerca sul posseduto storico-artistico di WorldCat, che nel suo complesso comprende ad oggi oltre 330 milioni di record bibliografici relativi a materiali di diversa tipologia. Il progetto è stato sviluppato con il supporto della Samuel H. Kress Foundation e del Getty Research Institute nel contesto dell’iniziativa Future of Art Bibliography. Uno dei principali vantaggi è la capacità di scoprire i dati bibliografici aggregati di tutte le biblioteche partecipanti, oltre alla vasta serie di metadati provenienti da migliaia di collezioni, portali e depositi commerciali e liberamente accessibili messi a disposizione dal WorldCat Central Index di OCLC. Per ulteriori informazioni si possono contattare le biblioteche partecipanti al progetto all’indirizzo http://library.rijksmuseum.nl/ArtDiscovery.htm Simonetta Pasqualis Dell’Antonio – pasquali(at)units.it – Università di Trieste – Centro Linguistico di Ateneo ","
 IFLA "
https://aibnotizie.aib.it/notizie-dalla-dfp-febbraio-2024/,Notizie dalla DFP – Febbraio 2024,,AIB Notizie,,12 Febbraio 2024,,HTML,https://aibnotizie.aib.it/,,,,CC BY-SA 4.0," Riprende la collaborazione con AIB Notizie del Gruppo di studio sulla Documentazione di Fonte Pubblica dell’AIB con una raccolta di documenti importanti, nuovi siti e segnalazioni dal mondo della documentazione di fonte pubblica. Portale delle professioni https://www.inapp.gov.it/professioni/  Risorsa conoscitiva per tutti gli attori istituzionali, economici e sociali interessati a comprendere la natura e le evoluzioni, in atto o tendenziali, delle professioni e del mondo del lavoro al fine di definire più mirate ed efficaci politiche del lavoro e della formazione, di sviluppo organizzativo e di gestione delle risorse umane. Le diverse tipologie di informazioni e dati disponibili nel Portale sono indirizzati a: Famiglie e giovani in cerca di occupazione per orientarsi e capire su quali nuove conoscenze o competenze investire per essere inseriti nel mercato del lavoro Lavoratori per capire come migliorare le proprie prestazioni lavorative Imprese  per accedere alle informazioni sulle caratteristiche della propria forza lavoro e intervenire per adattarla ai cambiamenti imposti dalla tecnologia e dalla competizione economica Operatori della formazione per progettare interventi mirati a sostegno dell’occupazione e volti a qualificare maggiormente i profili professionali Operatori del mercato del lavoro per conoscere le professioni e facilitare l’incontro tra domanda e offerta di lavoro Decisori politici e istituzioni pubbliche per adottare strategie e misure adeguate ad una crescita del mercato del lavoro al passo con i tempi o per  monitorare i fabbisogni di professionalità e le competenze del personale (Chiara Carlucci) ANNCSU: l’archivio nazionale dei numeri civici delle strade urbane https://www.anncsu.gov.it/it/  Dalla collaborazione tra l’Agenzia delle Entrate e l’Istituto nazionale di statistica, in accordo con l’Associazione nazionale Comuni Italiani (Anci), nasce l’Archivio nazionale dei numeri civici delle strade urbane: ANNCSU, una banca dati interattiva con le strade e i numeri civici che appartengono al territorio dei Comuni italiani. Grazie al nuovo database, cittadini, imprese e Pubbliche amministrazioni dispongono di un riferimento unico per tutto il territorio nazionale, contenente l’elenco delle strade (denominazioni delle aree di circolazione) e i numeri civici dei Comuni italiani. Il nuovo servizio offre la possibilità di verificare gli indirizzi e di visualizzarne il posizionamento su una mappa con dati che sono forniti, aggiornati e certificati dai Comuni. (Alexia Sasso)  Collezione Numismatica 2024 della Repubblica Italiana (IPZS) https://www.ipzs.it/allegati/docs/1707230951484_catalogo_collezione_numismatica_2024.pdf  Il 6 febbraio scorso si è svolta la cerimonia di presentazione della Collezione numismatica 2024 della Repubblica Italiana, emessa dal MEF e coniata dalla Zecca. Numerose le novità della collezione 2024: dalla moneta dedicata ad Albachiara di Vasco Rossi, prima della serie “Canzoni italiane”, una “disco-moneta” che riporta il testo della canzone e l’iconica strofa che racconta di una ragazza che “cammina per strada mangiando una mela”, a quelle celebrative per il 250° anniversario della Fondazione del corpo della Guardia di Finanza e i 100° anni della prima trasmissione radiofonica. In omaggio all’unica donna italiana ad aver ricevuto il Nobel per la Medicina, c’è una moneta dedicata alla scienziata Rita Levi Montalcini. (Cristina Biancofiore) Fondo Oriana Fallaci: inventario archivistico e catalogo bibliografico https://www.consiglio.regione.toscana.it/Eda/default?idc=40&Nome=zoom&Sez=&Tem=&Ann=&Par=&Pub=252  Nel 2016 il Consiglio regionale della Toscana ha acquisito il Fondo Oriana Fallaci costituito da materiale librario e archivistico, oltre a oggetti, appartenuti alla scrittrice e presenti nella sua casa di Casole in Chianti. La descrizione del Fondo è ora disponibile on line nel volume “Il cuore in Toscana: il Fondo Oriana Fallaci del Consiglio regionale della Toscana. Inventario archivistico e catalogo bibliografico” a cura di Katia Ferri, Elena Michelagnoli e Monica Valentini. Inventario archivistico di Margherita Cricchio e Agnese Lorenzini, Edizioni dell’Assemblea del Consiglio regionale della Toscana, 2023 (EDA n. 253). Nella parte libraria del Fondo, oltre 800 volumi, sono raccolte le sue opere a stampa pubblicate in vita, in italiano e nelle traduzioni in varie lingue, dal norvegese fino al giapponese e al persiano, oltre a volumi facenti parte della sua biblioteca privata. Il materiale archivistico è costituito da nastri delle interviste, lavori preparatori delle sue pubblicazioni, appunti, fotografie, giornali e riviste con i quali collaborò e una ricca rassegna stampa curata dalla scrittrice stessa. Il testo è arricchito da numerosi indici, appendici, una tavola sinottica e immagini tratte dal Fondo. Il Fondo si trova a Firenze: la parte bibliografica presso la Biblioteca della Toscana Pietro Leopoldo e la parte archivistica presso l’Archivio storico del Consiglio regionale;  è consultabile su appuntamento e in occasione di visite guidate. (Katia Ferri) Servizi offerti dal Ministero dell’Economia e delle Finanze https://www.mef.gov.it/servizi/servizi.html?provider=4  Nella homepage del Ministero dell’Economia e delle Finanze, si segnala una Sezione denominata “Servizi” che contiene servizi e informazioni utili offerti dall’Amministrazione economico-finanziaria. Viene proposto un percorso di navigazione non articolato in base alle suddivisioni amministrative ma ad una gamma di servizi volti a rispondere alle esigenze di cittadini, professionisti, imprese, pubbliche amministrazioni. (Cristina Biancofiore) Lo stato di attuazione del Piano nazionale d’azione per la promozione della lettura (legge 15/2020) https://cepell.it/wp-content/uploads/2023/11/CEPELL_Relazione_PNA_WEB.pdf  Il CEPELL – Centro per il libro e la lettura ha pubblicato alla fine del 2023 la relazione dal titolo Lo stato di attuazione del Piano nazionale d’azione per la promozione della lettura (legge 15/2020) relativamente  al biennio 2021-2022. Il documento riporta nel dettaglio la distribuzione geografica e istituzionale della dotazione finanziaria destinata all’attuazione del Piano, indicando i numeri e le percentuali delle istanze presentate nel corso del biennio preso in esame. In particolare, si è riscontrato un aumento delle richieste di finanziamento del 31,6 %, che in termini numerici equivale a 396 istanze per il 2021 e a 521 istanze per il 2022. I dati raccolti mostrano una equilibrata distribuzione geografica tra nord e sud, dove la Puglia risulta la regione con il maggior numero di progetti finanziati in base ai bandi che, va ricordato, sono stati destinati a soggetti sia pubblici che privati. Dal monitoraggio e dalla valutazione biennale emerge che i finanziamenti più consistenti hanno raggiunto soprattutto le reti territoriali più attive nella promozione del libro attraverso progettualità locali dei ‘Patti per la lettura’ e ‘Città che legge’. Il sistema premiante ha inoltre messo in luce il ruolo centrale delle biblioteche di pubblica lettura e le biblioteche scolastiche, impegnate in partnership con enti del terzo settore, ad esempio per i bandi “Biblioteche e comunità”, o in attività congiunte con ambulatori e ospedali pediatrici, ludoteche e consultori, come nel caso dei bandi “Leggimi 0-6. (Lucia Antonelli)  Lavoro e società. Il ‘900 attraverso i documenti dell’Istituto per gli Affari Sociali  https://movio.beniculturali.it/inapp/lavoroesocietaaiprimidelnovecento/  La Biblioteca Inapp “Vincenzo Saba” inaugura una mostra online dal titolo Lavoro e società in occasione del centenario della fondazione dell’Ipas-Istituto italiano di igiene previdenza e assistenza sociale, confluito nel 2010 in Inapp come Ias-Istituto per gli Affari sociali, già Istituto italiano di medicina sociale. Attraverso articoli, manifesti, lastre fotografiche su vetro e documenti d’archivio si offre uno spaccato del progetto culturale del fondatore dell’Istituto Ettore Levi basato su una visione moderna del diritto alla salute per tutti. I documenti sono proposti secondo tre percorsi tematici affini alla vocazione istituzionale dell’Inapp: lavoro, istruzione e formazione, politiche sociali, donne tra lavoro, politica e famiglia. Alcuni ricercatori dell’Inapp forniscono una personale lettura degli argomenti principali della mostra, che vengono trattati partendo dall’analisi di alcuni materiali bibliografici dell’Ipas. (Chiara Carlucci)  Gruppo di studio AIB sulla Documentazione di Fonte Pubblica  ","
 Documentazione di fonte pubblica; DFP; Informazione del settore pubblico; Reference "
https://aibnotizie.aib.it/notizie-dalla-dfp-autunno-2022/,"Notizie dalla DFP, Autunno 2022",,AIB Notizie,,24 Settembre 2022,,HTML,https://aibnotizie.aib.it/,,,,CC BY-SA 4.0," Documenti importanti, nuovi siti, segnalazioni dal mondo della documentazione di fonte pubblica a cura del Gruppo di studio sulla Documentazione di Fonte Pubblica dell’AIB Con questo contributo il Gruppo AIB DFP inizia una collaborazione periodica con AIB Notizie. Benvenuti! Italia Domani #inFatti, l’informazione sul PNRR arriva via email. Dal 14 aprile 2022 è attiva la nuova Newsletter Italia Domani #inFatti, https://www.governo.it/it/articolo/italia-domani-infatti-al-la-newsletter-dedicata-al-pnrr/19638,  dedicata al Piano Nazionale di Ripresa e Resilienza (PNRR), promossa dall’Ufficio per la comunicazione istituzionale e le relazioni con i media della Presidenza del Consiglio dei Ministri. Il nuovo servizio si pone l’obiettivo di comunicare, a cadenza quindicinale, le ultime novità relative al PNRR, informazioni sui bandi, avvisi e scadenze e iniziative del Governo sul Piano nonché dati e stato di avanzamento. La Newsletter, che racconta l’Italia che cambia grazie alle riforme e agli investimenti previsti dal PNRR, è rivolta a tutte le persone interessate ad approfondire i contenuti e lo stato di avanzamento del Piano. Per iscriversi alla Newsletter è attivo un modulo da compilare, disponibile a questo link https://www.governo.it/it/italia-domani-infatti  e nella homepage del sito www.governo.it  Rapporto annuale Istat. La trentesima edizione del Rapporto annuale di Istat sulla situazione del Paese https://www.istat.it/it/archivio/271806 traccia un bilancio degli effetti dell’emergenza sanitaria sulla società e sull’economia nel momento del suo superamento. Le infografiche offrono una rappresentazione sintetica dei fenomeni analizzati nei quattro capitoli del Rapporto annuale 2022: Le prospettive di ripresa tra ostacoli e incertezza; Due anni di pandemia: l’impatto su cittadini e imprese; Famiglie, stranieri e nuovi cittadini; Le diverse forme della disuguaglianza.  Noi Italia. È disponibile la nuova edizione di Noi Italia: 100 statistiche per capire il paese in cui viviamo, https://www.istat.it/it/archivio/244894,  la pubblicazione web dell’Istat che ogni anno, dal 2008, offre una selezione di oltre 100 indicatori statistici sulla realtà del nostro Paese, fornendo un quadro d’insieme dei diversi aspetti ambientali, demografici, economici e sociali dell’Italia, delle differenze regionali che la caratterizzano e della sua collocazione nel contesto europeo. L’edizione 2022 diffonde un nuovo indicatore nel settore Ambiente: Acqua prelevata per uso potabile pro capite (metri cubi per abitante).  Statistica! Dire, fare, capire. L’Istat affronta una nuova sfida: un manuale di laboratori didattici per l’insegnamento della statistica nella scuola dell’infanzia e del primo ciclo di istruzione. Nel volume Statistica! Dire, fare, capire. Laboratori per la scuola dell’infanzia e per il primo ciclo d’istruzione https://www.istat.it/it/archivio/269846, gli argomenti sono proposti con cura e rigore scientifico, ma allo stesso tempo in modo giocoso e divertente. Nell’ambito delle attività condotte dall’Istat per promuovere la conoscenza della statistica, il libro è una raccolta di laboratori didattici che si propongono come strumento di lavoro per gli insegnanti. Ciascuna attività è inquadrata per ordine scolastico e fascia d’età, contenuti didattici e durata. I laboratori sono completi e facilmente realizzabili: con descrizione sui materiali occorrenti e sul loro svolgimento, approfondimenti ed esercizi pronti all’uso grazie alla sezione Mani in pasta.  Indagine sui bilanci delle famiglie italiane 2020. La Banca d’Italia ha pubblicato di recente l’Indagine sui bilanci delle famiglie italiane 2020, https://www.bancaditalia.it/pubblicazioni/indagine-famiglie/index.html. Il documento fornisce il quadro della situazione economica delle famiglie italiane nel 2020. L’indagine campionaria, interrotta dal 2018 (dati 2016) al 2022 ma condotta dalla Banca d’Italia a partire dagli anni ’60, ha l’obiettivo di raccogliere informazioni sui redditi e i risparmi delle famiglie italiane e sui loro comportamenti economici. Il quadro restituito, che solo molto parzialmente descrive gli effetti della pandemia (sarà molto interessante leggere il prossimo rapporto), racconta di un’Italia che non è riuscita a recuperare il benessere precedente alle ultime tre recessioni che hanno caratterizzato la nostra economia. Il reddito medio delle famiglie italiane, a prezzi costanti e corretto per confrontare tra loro nuclei familiari di diversa composizione, seppur più alto nel 2020 rispetto al 2016, resta inferiore di quasi 8 punti percentuali rispetto al picco raggiunto nel 2006. Cresce la quota di famiglie indebitate, interrompendo la flessione iniziata dopo il 2008, anche se l’ampliamento nel 2020 dei casi nei quali è stato possibile ottenere una moratoria sul debito ha diminuito il numero dei nuclei finanziariamente vulnerabili.  Biblioteca della Toscana Pietro Leopoldo  La Biblioteca della Toscana organizza dal 2018 il Ciclo di incontri #Internet&Diritto. Il futuro in biblioteca che sui temi del diritto e delle nuove tecnologie (pubblicità targettizzata on line, cyberbullismo, intelligenza artificiale, politica e social network, domotica, cybersicurezza, etica e tecnologia, bitcoin  Playlist Internet&Diritto. Il futuro in biblioteca [al momento 21 video]        Pagina web Internet&Diritto. Il futuro in biblioteca 2022 https://www.consiglio.regione.toscana.it/biblioteca/default.aspx?idc=61&nome=internet-diritto-biblioteca-2022 Gruppo di studio sulla Documentazione di Fonte Pubblica dell’AIB ","
 DFP, Informazione del settore pubblico, reference "
https://aibnotizie.aib.it/notizie-dalla-dfp-inverno-2022/,"Notizie dalla DFP, Inverno 2022",,AIB Notizie,,14 Dicembre 2022,,HTML,https://aibnotizie.aib.it/,,,,CC BY-SA 4.0," Continua la collaborazione con AIB Notizie del Gruppo di studio sulla Documentazione di Fonte Pubblica dell’AIB con una raccolta di documenti importanti, nuovi siti e  segnalazioni dal mondo della documentazione di fonte pubblica. Rapporto 2022 sugli Obiettivi di Sviluppo Sostenibile / Alexia Sasso  E’ una panoramica sui progressi nell’attuazione dell’Agenda 2030 per lo Sviluppo Sostenibile, che descrive i progressi realizzati a livello globale e regionale per i 17 Obiettivi (OSS) mediante analisi approfondite degli indicatori selezionati per ciascun Obiettivo. Secondo il Rapporto, le frequenti crisi, spesso interconnesse tra loro, stanno mettendo in grave pericolo non solo l’attuazione dell’Agenda 2030, ma persino la sopravvivenza dell’umanità. La confluenza delle crisi (COVID-19, cambiamenti climatici e conflitti) sta determinando un impatto a catena su cibo e nutrizione, salute, istruzione, ambiente, pace e sicurezza; le ripercussioni sugli OSS sono tali da minare i risultati di anni di azioni per l’eliminazione della povertà e della fame, il miglioramento della salute e dell’istruzione, la fornitura di servizi di base e molto altro. Infine, il Rapporto evidenzia le aree che necessitano di un’azione urgente per salvare gli OSS e ottenere dei progressi significativi per le persone e il pianeta entro il 2030. https://unstats.un.org/sdgs/report/2022/  Risorse UE sul tema dell’emigrazione / Fernando Venturini  Atlante dell’emigrazione pubblicato dal Centro di conoscenze sulla migrazione e la demografia della Commissione europea. Si tratta di una risorsa interattiva di dati armonizzati, aggiornati e convalidati sullo stato della migrazione e della demografia in 27 Stati membri dell’UE e in 171 paesi e territori non appartenenti all’UE https://ec.europa.eu/knowledge4policy/atlas-migration_en Sulla politica migratoria verso l’Europa si possono utilizzare le “Statistiche sulla migrazione verso l’Europa” https://ec.europa.eu/info/strategy/priorities-2019-2024/promoting-our-european-way-life/statistics-migration-europe_it. Sulla politica emigratoria dell’UE, in relazione alle diverse rotte di migrazione, si possono vedere le pagine, molto dettagliate, del Consiglio dell’UE https://www.consilium.europa.eu/it/policies/eu-migration-policy/#work. Un documento di cui si parla molto in questi giorni è l’accordo di redistribuzione dei migranti su base volontaria (giugno 1922) che è stato ora sospeso dalla Francia (testo non disponibile in Italiano): https://presidence-francaise.consilium.europa.eu/en/news/first-step-in-the-gradual-implementation-of-the-european-pact-on-migration-and-asylum-modus-operandi-of-a-voluntary-solidarity-mechanism-1/ OpenBDAP: i dati della Finanza Pubblica accessibili a tutti / Cristina Biancofiore  OpenBDAP è il portale della Ragioneria Generale dello Stato che consente di scoprire le tematiche della Finanza Pubblica, di esplorare i dati presenti all’interno della Banca Dati delle Amministrazioni Pubbliche (BDAP) e di effettuare analisi mediante elaborazioni personalizzate dei dataset. Il portale si rivolge a tutti: dai cittadini che intendono acquisire informazioni o approfondire su una fonte qualificata i fatti e le dinamiche della finanza pubblica che animano il dibattito pubblico, fino agli specialisti del settore, interessati alla disponibilità di dati analitici certificati per lavorare su elaborazioni specifiche.  Le tematiche inerenti i dati e le informazioni sono le seguenti: Conti Pubblici, Bilancio dello Stato, Finanza degli Enti Territoriali, Bilancio dell’Unione Europea, Investimenti Pubblici, Finanza degli Enti del Servizio Sanitario Nazionale. Inoltre vengono fornite news, aggiornamenti e articoli di approfondimento su queste tematiche. L’utente viene guidato nella ricerca, attraverso tre livelli di approfondimento successivo: Scopri, la sezione pensata per avvicinarsi in modo semplice ma completo agli aspetti fondamentali della tematica; Esplora, la sezione che consente di approfondire i dettagli in modo interattivo, grazie ai filtri impostabili su un timone che configura i dispositivi di consultazione dei dati in base alle selezioni operate dall’utente; Analizza, la sezione che mette a disposizione i dataset in formato elaborabile contenenti i dati analitici per ricavare un livello di analisi più ampio, approfondito e dettagliato. Le fonti dei dati presenti in OpenBDAP sono tutte ufficiali e certificate: la Banca Dati delle Amministrazioni Pubbliche (BDAP), il Data Warehouse RGS, Istat ed Eurostat per quanto riguarda in particolare i confronti internazionali. Per approfondimenti: https://openbdap.rgs.mef.gov.it/it Lavoro e formazione: l’Italia di fronte alle sfide del futuro / Chiara Carlucci  È stato presentato il Rapporto INAPP 2022 che contiene:   dati sull’occupazione e sul mercato del lavoro stime sui fabbisogni di professioni e competenze approfondimenti su formazione e welfare  Sul canale LinkedIn della Biblioteca su base settimanale verranno proposte le bibliografie di approfondimento relative ai singoli capitoli. Sono liberamente consultabili sia la base dati informativa di INAPP, in quanto parte del SISTAN – Sistema statistico nazionale, che i lavori pubblicati dall’Istituto sui temi del Rapporto annuale. Rapporto EDUFIN 2022 / Laura Ballestra  Ottobre è stato il “mese dell’educazione finanziaria”, una delle iniziative del Comitato per la programmazione e il coordinamento delle attività di educazione finanziaria, nato allo scopo di diffondere l’ educazione finanziaria nel nostro Paese. Tra le azioni messe in cantiere dal Comitato, oltre ad un sito dedicato, il portale dell’educazione finanziaria, c’è un’indagine annuale, nata nel periodo del COVID, che analizza una serie di fenomeni connessi alla stabilità finanziaria delle famiglie italiane. Il Rapporto EDUFIN, questo il nome del documento, è stato pubblicato proprio al termine del mese di educazione finanziaria, realizzato da BVA Doxa. Racconta della realtà economica del nostro Paese per come percepita dagli intervistati: dalla soddisfazione per il proprio reddito, all’insicurezza determinata dalla guerra, alla fragilità finanziaria delle famiglie. Il rapporto analizza inoltre le intenzioni di investimento degli intervistati e le propensioni al risparmio. Migliorano leggermente dal 2021 al 2022 le conoscenze finanziarie effettive, ma rimane ancora bassa la percentuale di persone che hanno un elevato grado di conoscenza finanziaria soprattutto tra i più giovani.  Novità della XIX legislatura in Senato / Chiara De Vecchis  La XIX legislatura della Repubblica italiana, che ha preso avvio in seguito alle elezioni politiche del 25 settembre scorso, porta una significativa novità: l’applicazione della Legge costituzionale 19 ottobre 2020, n. 1, in materia di riduzione del numero dei parlamentari. Con la modifica degli articoli 56 e 57 della Costituzione, i deputati sono passati da 630 a 400 (e da 12 a 8 nella circoscrizione Estero), i senatori elettivi da 315 a 200. Sono state studiate, pertanto, alcune modifiche regolamentari, volte a garantire che i cambiamenti numerici lasciassero inalterata la piena operatività degli organi interni: commissioni, giunte e gruppi. In Senato, la Giunta per il Regolamento ha prodotto una Proposta di modificazione del Regolamento (Doc. II, n. 12); oltre al testo della proposta, corredato di relazione illustrativa, sono consultabili in rete il fascicolo degli emendamenti e i dati di trattazione in Giunta e in Assemblea.  L’impatto delle novità regolamentari è visibile in moltissime parti del sito internet del Senato; in particolare, nella sezione “L’Istituzione” si trova il testo del Regolamento del Senato aggiornato alle modificazioni adottate dall’Assemblea nella seduta del 27 luglio (la relativa Delibera è nella G.U. n. 182 del 5 agosto 2022), consultabile anche in un volume in formato pdf insieme al testo vigente della Costituzione della Repubblica italiana, aggiornato al testo della Legge costituzionale 7 novembre 2022, n. 2 (Modifica all’articolo 119 della Costituzione, concernente il riconoscimento delle peculiarità delle Isole e il superamento degli svantaggi derivanti dall’insularità, G.U. n. 267 del 15 novembre 2022). Inoltre, in occasione dell’inizio della legislatura sono state realizzate alcune pubblicazioni disponibili online: Il Senato in sintesi. Guida breve ai lavori e ai servizi, con informazioni utili sul funzionamento di questo ramo del Parlamento; L’elezione del Presidente del Senato dalla I alla XVIII legislatura, che raccoglie i discorsi d’insediamento dei Presidenti eletti e i discorsi dei Presidenti provvisori che hanno aperto ciascuna legislatura; Liliana Segre. Pubblicazione speciale in occasione della prima seduta della XIX legislatura (13 ottobre 2022), omaggio alla senatrice a vita che, in quanto membro più anziano del Senato, ha presieduto la seduta inaugurale in cui è stato eletto l’attuale Presidente. Altre informazioni si trovano nell’articolo L’inizio della XIX legislatura: novità regolamentari, banche dati e attività degli uffici apparso nel n. 70 (nuova serie, novembre 2022) di “MinervaWeb“, il trimestrale online della Biblioteca del Senato “Giovanni Spadolini”.  Gruppo di studio sulla Documentazione di Fonte Pubblica dell’AIB  aw-dfp@aib.it  ","
 Documentazione di fonte pubblica "
https://aibnotizie.aib.it/biblioteche-aquilane/,Notizie dalle biblioteche aquilane a tre anni dal terremoto,,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0," A L’Aquila le biblioteche riprendono respiro, dopo l’asfissia che le ha soffocate sotto le macerie del 6 aprile 2009. Certo, niente è più come prima. Sono pochi i casi di biblioteche funzionanti nelle sedi originarie, e si fa presto a farne il conto. È il caso dell’Università nelle sedi di Scienze e Medicina a Coppito, che già dall’ottobre 2009 hanno potuto riaprire in condizioni logistiche e di servizio “analoghe” a quelle precedenti. Le Biblioteche di Ingegneria ed Economia, nonché quelle di Lettere e Scienze della formazione ancora oggi si trovano in sedi provvisorie, dove hanno trasferito a più riprese gran parte delle loro collezioni. A breve si prevede il rientro in sede per la Biblioteca del Polo Roio, i cui lavori di ristrutturazione si avviano a conclusione, e per la Biblioteca del Polo Centro che offrirà, in una zona centrale della città, una sala lettura nella nuova sede della Facoltà di Lettere che sarà inaugurata a giorni. La nuova Facoltà era stata progettata prima del sisma, e non prevedeva locali per la Biblioteca, che sarebbe rimasta nella vicinissima e centralissima sede dell’antico Palazzo Camponeschi, facilmente raggiungibile a piedi in pochi minuti da studenti e docenti. I libri rimarranno dunque nel deposito del nucleo industriale di Bazzano, frazione dell’Aquila, e saranno portati a  richiesta in Facoltà. Anche la biblioteca dell’Accademia di Belle Arti e la Biblioteca Benedetto Croce della Regione Abruzzo, non lontane l’una dall’altra, dopo i lavori di ristrutturazione hanno potuto riaprire già da tempo. Ma la più attesa e desiderata è stata la riapertura della Biblioteca Provinciale Salvatore Tommasi, dal 1848 riferimento culturale e identitario fondamentale per la città. La Tommasiana è stata sempre, per gli aquilani, “la Biblioteca”, ubicata all’interno dell’antico Palazzo del Convitto, nel cuore della città… e in senso non solo topografico. Oggi si trova nel nucleo industriale di Bazzano, frazione dell’Aquila, vicino all’Archivio di Stato, alla Deputazione di Storia Patria, e alla Facoltà di Lettere che presto tornerà nel centro cittadino. Per il nuovo allestimento all’interno di un capannone industriale adattato all’uso, ha ricevuto il contributo finanziario della Fondazione Telecom Italia, e la collaborazione scientifica e operativa del Ministero per i Beni e le Attività Culturali, che insieme al personale della Biblioteca ha provveduto al recupero e alla ricollocazione del patrimonio librario appartenente alle sezioni maggiormente consultate. Molti i volumi ancora imballati negli scatoloni non ancora disponibili. Numerose le presentazioni e gli incontri culturali in Biblioteca, assai frequentati nonostante la distanza dal territorio cittadino. La Biblioteca ospita la Mediateca regionale “Giovanni Tantillo” dell’Istituto cinematografico “La lanterna magica” che ha perduto la propria sede, e con questa collabora attivamente nell’organizzazione di incontri culturali. Anche l’Archivio di Stato con la sua Biblioteca ha trovato spazio nella sede di Bazzano, all’interno di un capannone industriale adattato rapidissimamente allo scopo. Grazie all’intervento del Ministero per i Beni e le attività culturali, è stato il primo a ritrovare una sede pienamente funzionale, sia dal punto di vista della conservazione, sia da quello della fruibilità. L’Archivio ospita nei suoi locali anche le collezioni della Biblioteca “A. L. Antinori” della Deputazione di storia patria, la cui sede si trovava nei locali attigui alla Basilica di Collemaggio, fortemente danneggiati dal sisma. Anche l’Archivio diocesano del Palazzo arcivescovile è stato recuperato e messo in sicurezza nei locali della Parrocchia di San Pio X del quartiere Torrione, dove sono state allestite scaffalature adeguate che lo rendono in gran parte consultabile. L’Archivio notarile distrettuale dell’Aquila che si trovava al piano terra di Palazzo Margherita, sede del Comune dell’Aquila, oggi si trova nel Complesso Strinella ’88, disponibile alla consultazione. Tra le biblioteche civiche L’ingresso della Biblioteca Provinciale Salvatore Tommasi nel Nucleo industriale a Bazzano, frazione dell’Aquila anche la Biblioteca del Conservatorio “Alfredo Casella”, che ha perduto la sede di Palazzo Gaglioffi nel centro storico, dal dicembre 2009 si è insediata in un MUSP (Modulo ad Uso Scolastico Provvisorio) del quartiere Acquasanta. Alla Biblioteca, inclusa nei locali del Conservatorio, più di recente si è aggiunta La Paper Concert Hall, un auditorium noto anche come L’Aquila Temporary Concert Hall (LTCH) per la possibilità di essere smontato e ricostruito altrove, progettato dall’architetto giapponese Shigeru Ban e donato alla città dal governo giapponese. Aveva sede in un palazzo del centro storico anche la Biblioteca delle donne “Melusine”. Già aderente alla rete bibliografica italiana di genere femminile Lilith, oggi è ospitata dal centro AIED nel quartiere Torrione, e di recente ha aderito a SBN. Così anche la Biblioteca della Sezione aquilana del Club Alpino Italiano (CAI), che attraverso SBN renderà ricercabili sul territorio nazionale i 3.500 libri della propria collezione. Originariamente collocata in un antico palazzo del centro, la sede temporanea del CAI si trova oggi nel piazzale di un centro commerciale. Il Museo Sperimentale d’Arte Contemporanea (MUSPAC) a L’Aquila si trovava in pieno centro, in via Paganica, nel bel palazzo Baroncelli Cappa, dove insieme alle opere esposte disponeva di una multimediateca. Oggi il MUSPAC è il primo museo riaperto a L’Aquila, in Piazza d’Arti, nella periferia occidentale della città, e oltre alle opere esposte dispone anche di una biblioteca dedicata all’arte, alla comunicazione e alle arti visive in genere. In Piazza d’Arti c’è anche la Bibliocasa, biblioteca nata dopo il terremoto, che in collaborazione con altre associazioni risponde alle istanze di socializzazione e cultura enfatizzate dallo spaesamento e dispersione generati dal sisma. Dispone di un Bibliobus, e propone numerose e interessanti iniziative culturali. Per la Biblioteca del WWF L’Aquila, che aveva sede in una scuola cittadina e possedeva 12.000 volumi sui temi ecologici e ambientali, si sta cercando una sede che consenta di riattivarla e riprendere le numerose iniziative didattiche e informative sull’ambiente. Nell’attesa, è stata inserita dall’AIB regionale nella rete PERLA, la rete delle biblioteche per ragazzi creata nel 2009 nel cratere sismico. Tra quelle ecclesiastiche, soltanto la Biblioteca “Carlo Confalonieri” dell’Arcidiocesi dell’Aquila ha trovato una collocazione provvisoria ed offre orari di servizio regolari. Le altre sono consultabili su appuntamento. Quella di San Giuliano presso il convento stesso, quella di Santa Chiara dei frati Cappuccini presso i conventi di Celano (per il fondo antico) e di Pescara Colli (per il fondo  corrente). Sempre a Celano è stata portata anche la Biblioteca  del Convento del Terzo ordine francescano di San Bernardino. Non era aperta al pubblico, ma il suo fondo è di grande valore e da sempre a disposizione degli studiosi a richiesta. L’auspicio è che tutte rientrino complessivamente e auspicabilmente presto nelle sedi di appartenenza, e senza eccezioni. La Biblioteca della CARISPAQ, la banca cittadina che aveva sede sotto i portici di città, si trova ora nell’immediata periferia presso il Centro Direzionale della Banca. Il suo fondo possiede manoscritti e incisioni compresi tra il XV e il XX secolo, opere di stampatori aquilani e un’importante donazione della famiglia Dragonetti. Ultima di questa rassegna, ma solo dal punto di vista cronologico, lo scorso 28 agosto ha riaperto la Biblioteca della Soprintendenza BSAE dell’Abruzzo, la prima a riaprire nel centro storico. La sede è quella del Monastero di Sant’Amico, dove attualmente si trova la Soprintendenza che dopo il sisma ha dovuto abbandonare i locali del Forte Spagnolo (o Castello cinquecentesco, come lo chiamano gli aquilani) e sono ancora oggi gravemente danneggiati e inagibili. Messi in sicurezza nei sotterranei del Castello, i libri sono stati sottoposti a disinfestazione e spolveratura da parte di una ditta specializzata, e quindi ricollocati a cura del personale della Soprintendenza. Sebbene istituzionalmente destinata alle esigenze del personale interno, la biblioteca è aperta a studiosi e studenti per la consultazione. Importante sottolineare che si tratta della prima biblioteca a riaprire nel centro storico di una città che a distanza di tre anni è ancora zona rossa, perciò deserta, fatta eccezione per l’asse principale del corso cittadino e l’area del Castello. Biblioteche e archivi sono stati dunque in gran parte recuperati alla consultabilità, ma estraniati dal tessuto cittadino che genera naturalmente connessioni e prossimità di mestieri culturali, di incontri e relazioni che favoriscono spontaneamente la socialità e si intrecciano normalmente all’interno di una comunità. È importante dunque che le istituzioni culturali ritrovino il tessuto cittadino, e possano sempre più recuperare le relazioni socioculturali che si generano e s’intrecciano all’interno della comunità. Risorsa immateriale per eccellenza, la cultura è fondamentale per il governo e la vita di una città. Ne incarna il sentimento di appartenenza e di cittadinanza ancor più di quello identitario, che a volte si rivela un po’ statico e scontato. La cultura è una scelta, non solo un dono della storia. daniela.giustini@univaq.it ","
"
https://aibnotizie.aib.it/nuovi-spazi-virtuali-una-teca-digitale-della-regione-campania/,Nuovi spazi virtuali: una teca digitale della Regione Campania,,AIB Notizie,,25 Febbraio 2019,,HTML,https://aibnotizie.aib.it/,,,,CC BY-SA 4.0," Con il decreto dirigenziale n. 311/2018, la Regione Campania approva il Progetto “Biblio-Arcca”  nell’ambito del POR-FESR 2014-2020 obiettivo  2.2,  “Digitalizzazione, fruizione e conservazione del patrimonio culturale di Archivi e Biblioteche della Regione Campania”. Il 21 febbraio scorso si è svolta  una prima riunione presso la sede della Regione Campania del  Centro Direzionale in Napoli. Presenti i rappresentanti delle istituzioni coinvolte, i funzionari della Regione, una rappresentante di Scabec società in house che gestirà parte dei servizi e un esponente del gruppo AlmavivA, azienda che opererà alla realizzazione della Teca di Biblio-Arcca. Durante la riunione  sono state presentate le fasi attuative del progetto, con una prima definizione del cronoprogramma ed è stata evidenziata la definizione della piattaforma Ecosistema Digitale della Cultura nella quale è compresa la Teca riferita all’archivio ed alla  biblioteca  digitale regionale. In questo spazio virtuale ogni partner di progetto avrà a disposizione una propria “stanza” implementabile anche in futuro. Lo scopo è  creare un unico canale di fruizione con un software integrato che sarà in grado di gestire diverse tipologie di materiali e servizi secondo il modello SaaS (software as a service). Cinquantadue i partner di progetto, individuati tra i soggetti che, dopo l’emissione del bando, hanno comunicato alla Regione la propria manifestazione di interesse. Tra essi alcune istituzioni culturali che hanno maturato esperienze analoghe con i finanziamenti POR precedenti e dalla cui esperienza  sono nati laboratori di digitalizzazione, sono maturate competenze e professionalità e derivate associazioni e imprese individuali che potrebbero contribuire alla buona riuscita delle attività di progetto. Numerosi gli interventi dei presenti in questo senso in un dibattito partecipato nel quale è emersa la volontà di  collaborazione con un invito a guardare al risultato finale che prevede la fruizione di collezioni in ambiente digitale in cloud, puntando dunque ad un continuo miglioramento dell’offerta, a lungo termine, sia dal punto di vista dei servizi rivolti ai potenziali fruitori che per quel che concerne l’organizzazione dei documenti. Maria Senatore Polisetti   ","
 Biblioteche digitali, Regione Campania "
https://aibnotizie.aib.it/on-line-la-biblioteca-della-fondazione-fs-italiane/,On line la Biblioteca della Fondazione FS Italiane,,AIB Notizie,,3 Settembre 2018,,HTML,https://aibnotizie.aib.it/,,,,CC BY-SA 4.0," La Biblioteca della Fondazione FS Italiane nasce nel 2013, acquisendo formalmente il patrimonio librario e documentale della Biblioteca della Direzione Generale delle Ferrovie dello Stato, attiva fin dal 1906. Quest’ultima, a sua volta, aveva ereditato le raccolte librarie delle società ferroviarie preunitarie: fin dalla fine del 1800 erano sorte diverse biblioteche, di ufficio o di reparto, che, grazie ai timbri di possesso presenti sui libri, è qui possibile elencare:  Compagnia Reale delle Ferrovie Sarde Società anonima per la Ferrovia Sassuolo-Modena-Mirandola e Finale Società Italiana delle Strade Ferrate Meridionali Società Italiana per le Strade Ferrate del Mediterraneo Società Italiana per le Strade Ferrate della Sicilia Società Veneta per Imprese e Costruzioni Pubbliche Strade Ferrate dell’Alta Italia Strade Ferrate Romane  La neonata biblioteca fu edificata nel cuore della sede centrale delle Ferrovie dello Stato, a Roma, in piazza della Croce Rossa a due passi da Porta Pia, dove si trova ancora oggi. Nel corso degli anni la Biblioteca Centrale Fs ha modificato la propria missione in base alle trasformazioni organizzative delle Ferrovie dello Stato, ma bisogna attendere gli anni ’90 per avere un vero e proprio periodo di riorganizzazione logistica ed operativa, con un dettagliato programma di riqualificazione degli spazi, dei servizi e della gestione del patrimonio. Nel 2000 un primo progetto di catalogazione informatizzata ha interessato alcuni fondi storici, per un totale di poche migliaia tra monografie e periodici; ma la data davvero importante,  per la biblioteca e per la cultura ferroviaria italiana,  è il 6 marzo 2013 quando viene costituita la Fondazione FS Italiane, con l’esplicito scopo di salvaguardare e promuovere il patrimonio storico, tecnico, ingegneristico e industriale del Gruppo Ferrovie dello Stato Italiane. La biblioteca viene ulteriormente coinvolta in un processo di cambiamento: nel 2014 inizia un ampio progetto di catalogazione libraria che porta all’inserimento di circa 40.000 record bibliografici, tra monografie, periodici, dattiloscritti, manoscritti, carte geografiche, planimetrie e profili longitudinali, in un catalogo online. Un lavoro decisamente impegnativo, data la natura molto particolare del materiale: nel catalogo convivono tipologie documentarie davvero eterogenee. Basti pensare che tutta la documentazione amministrativa di fine ottocento era manoscritta, per poi diventare dattiloscritta nel XX secolo e digitale ai giorni nostri. Inoltre molto numerose sono le pubblicazioni periodiche cessate, per la maggior parte in lingua tedesca e francese, paesi in cui la cultura ferroviaria ha sempre rappresentato un’eccellenza europea. Molti i casi di letteratura grigia, dove il personale addetto alla catalogazione ha dovuto fare i conti con le reali esigenze dell’utente-tipo della biblioteca, senza trasgredire ai dettami delle ISBD (M), (CM), (S), (A) e REICAT. Particolarmente rilevante il fondo delle planimetrie e dei profili: si tratta di pubblicazioni di natura cartografica, fondamentali per studiare il territorio dove la linea ferroviaria sarebbe sorta o implementata. I circa 1000 volumi afferenti a questo fondo descrivono la quasi totalità della rete ferroviaria italiana attuale, con un punto di vista tanto storico (per gli anni a cavallo tra fine 1800 ed inizio 1900), quanto tecnico. Da oggi il patrimonio catalogato della Biblioteca della Fondazione FS Italiane può essere consultato on line tramite il sito istituzionale http://www.fondazionefs.it/ (ultima consultazione 01/09/18), oppure attraverso il link diretto all’OPAC https://fondazionefs.ifnet.it (ultima consultazione 01/09/18). Questo nuovo strumento va ad aggiungersi ad un altro prezioso portale già disponibile da tempo all’indirizzo https://www.archiviofondazionefs.it (ultima consultazione 01/09/18), dove è possibile consultare i documenti  dell’Archivio Audiovisivi , dell’Archivio Architettura e gli Orari Commerciali. Questi ultimi, conservati nei locali della Biblioteca, costituiscono la raccolta completa dei volumi, in vendita dal 1899 al 2014, tramite i quali il viaggiatore era informato sulle tariffe e sugli orari di partenza ed arrivo dei treni dell’intera rete nazionale. Da un punto di vista storico rappresentano una vera e propria timeline: molto evidente lo sviluppo dei trasporti su rotaia in Italia, sia da un punto di vista di offerta commerciale che prettamente ingegneristico. L’incedere del tempo è ben visibile anche – e soprattutto – all’occhio attento del bibliotecario e dello specialista: i primi Orari erano costituiti da un semplice foglio di avviso da affiggere in stazione, mentre nel corso del 1900 la pubblicazione periodica ha assunto la forma di un corposo volume di oltre 1000 pagine. La serie periodica degli Orari Commerciali FS è stata digitalizzata ed è liberamente consultabile al link https://www.archiviofondazionefs.it/Gli_Orari_Ufficiali (ultima consultazione 01/09/18), garantendo un’accessibilità immediata del contenuto e una conservazione ad hoc del supporto. Il binomio accessibilità / conservazione è alla base della nuova politica della biblioteca: congiuntamente al progetto di digitalizzazione di alcuni fondi scelti, è da poco iniziato un programma di restauro col supporto di una ditta esterna specializzata, che ha interessato circa 150 verbali manoscritti di fine ‘800 e che nei prossimi mesi coinvolgerà altri fondi storici, per un totale di circa 1500 supporti cartacei redatti o pubblicati a cavallo tra XIX e XX secolo. Gabriele Romani gabriele.romani@gmail.com     ","
 Biblioteca FS, Fondazione FS Italiane, opac "
https://aibnotizie.aib.it/open-data-mab/,"Open Data in biblioteche, archivi e musei: la Direttiva Europea 37/2013",,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," Il Parlamento europeo ha approvato lo scorso 26 giugno 2013 – dopo solo 16 mesi dalla proposta della Commissaria Kroes – la Direttiva europea 2013/37/UE relativa alla revisione delle norme sull’utilizzo del patrimonio informativo del settore pubblico. La Direttiva che rafforzerà l’accesso alle informazioni degli enti pubblici anche con l’utilizzo di nuove applicazioni, è rivolta principalmente alle istituzioni che comprendono biblioteche, archivi o musei. La Direttiva dovrà essere recepita dagli Stati membri entro il 18 luglio 2015, ma in Italia negli ultimi mesi si sono succeduti una serie di decreti che ne hanno, in un certo senso, anticipato i contenuti, entro un insieme organico di atti normativi focalizzati sulla pubblicità dei dati prodotti dalla Pubblica Amministrazione. Il tris di decreti rappresenta un gruppo unitario e organico di tre norme integrate, un atto dovuto verso i cittadini:  il D.lgs. 33 del 14.03.2013, subito ribattezzato “Decreto semplificazione” o “Decreto trasparenza” e pubblicato in Gazzetta Ufficiale n.80 del 5-4-2013 il Decreto Legge 22 giugno 2012, n. 83, detto “Decreto Sviluppo” convertito in legge con modificazioni il 7 agosto 2012, n. 134 e pubblicato in Gazzetta Ufficiale n. 187 del 11-08-2012. il Decreto-Legge 18 ottobre 2012, n. 179 convertito in legge il 17 dicembre 2012, n. 221 – e pubblicato in Gazzetta Ufficiale 18 dicembre 2012, n. 294 noto come “Decreto sviluppo bis” o anche “Decreto crescita 2.0”.  Con il “Decreto trasparenza” – considerato l’equivalente italiano del Foia statunitense (Freedom of Information Act) – si recepisce il principio sostanziale che i dati, le informazioni e i documenti in possesso delle amministrazioni sono un patrimonio collettivo, un bene pubblico, e come tale devono essere liberamente accessibili. “Tutti i documenti, le informazioni e i dati oggetto di pubblicazione obbligatoria ai sensi della normativa vigente sono pubblici e chiunque ha diritto di conoscerli, di fruirne gratuitamente, e di utilizzarli e riutilizzarli”(art. 3). Con il decreto sviluppo del giugno 2012, poi convertito nella legge 134/2012, e il successivo decreto sviluppo bis o decreto crescita 2.0, dell’ottobre 2012 è stato modificato il codice dell’amministrazione digitale, in vigore dal 2005, in particolare in relazione alle informazioni che le pubbliche amministrazioni sono tenute a pubblicare nei propri siti web. Le modifiche apportate hanno introdotto una novità essenziale: l’assunzione del principio “open by default”. Dati e informazioni. in mancanza di una licenza che dispone diversamente, dovranno essere disponibili al cittadino, in modo trasparente e aperto. Sono passate forse inosservate le indicazioni operative dello scorso maggio 2013, che si concretizzano quale utile soluzione a supporto della trasparenza e ausilio nell’applicazione dei decreti sui dati aperti. Ci riferiamo a due fondamentali documenti. Il primo riguarda la deliberazione n. 26 del 22 maggio 2013 (pubblicata nella Gazzetta Ufficiale n. 134 del 10/06/2013) che detta alcune prime indicazioni sull’assolvimento degli obblighi di trasmissione delle informazioni all’Autorità per la vigilanza sui contratti pubblici di lavori, servizi e forniture sulla base dell’art. 1, comma 32 della legge 190/2012. Il secondo è il comunicato del Presidente del 22 maggio 2013 con le indicazioni operative e le specifiche tecniche per la pubblicazione dei dati, compresi i dataset in tracciati XML, fornito di relativo schema XSD di convalida. Le specifiche tecniche hanno due obiettivi:  descrivere in dettaglio le modalità con cui la Stazione Appaltante deve comunicare all’Autorità l’avvenuta pubblicazione dei dati sul proprio sito web istituzionale; descrivere le strutture dati che la Stazione Appaltante deve utilizzare per la pubblicazione delle informazioni in formato standard aperto sul proprio sito web istituzionale.  In un contesto di Unione Europea questa Direttiva è da considerarsi necessario strumento di armonizzazione minima utile a liberare grandi quantità di dati da tutti i paesi, con previsione di norme tra loro coerenti per rendere più facile la gestione transfrontaliera, determinando il tipo di dati pubblici disponibili per il riutilizzo sul mercato interno dell’informazione, coerente con il pertinente regime di accesso. Ciò per impedire che norme diverse adottate dai vari Stati membri ostacolino l’offerta transfrontaliera di prodotti e servizi, e per permettere che possano essere riutilizzati insiemi comparabili di dati pubblici per la creazione di applicazioni paneuropee basate su tali dati. La Direttiva si compone di soli 4 articoli, di cui nel primo sono contenute tutte le modifiche alla precedente Direttiva 2003/98/CE, recepita in Italia con il Decreto legislativo 24 gennaio 2006 n. 36, e precisamente:  istituisce nuovi diritti sui dati pubblici, sancendo il generale principio di riutilizzabilità degli stessi nel rispetto della proprietà intellettuale e della privacy; introduce un principio di disponibilità dei dati/ documenti, in qualsiasi formato o lingua; disciplina il contenimento dei costi marginali obbligando gli enti a rendere trasparenti le regole e le metodologie di calcolo.  Negli altri tre articoli rispettivamente troviamo le disposizioni di applicazione, i destinatari, e le norme di entrata in vigore. Il cambio di rotta rispetto al passato riguarda la prescrizione imposta dal legislatore europeo che obbliga gli Stati membri a consentire l’accesso ai documenti e il loro riutilizzo, a differenza di quanto accadeva fino ad oggi con la vecchia Direttiva che lasciava facoltà di scelta al singolo Stato. Si tratta di una modifica di approccio ai dati del settore pubblico che modifica radicalmente la prospettiva rispetto al passato. Nei 37 considerando che compongono l’atto normativo, si stabiliscono scopi e obiettivi della Direttiva e si determinano la potenzialità in termini di “apertura” all’informazione e al mercato. L’obiettivo è quello di agevolare la creazione di prodotti e servizi a contenuto informativo estesi all’intera Unione basati su documenti del settore pubblico, andando verso una totale condivisione del patrimonio culturale europeo, in particolare grazie all’apertura dei dati nelle tre istituzioni cardine di questa Direttiva:  biblioteche, musei e archivi. Di grande interesse per biblioteche musei e archivi i considerando 14 e 15, dove si precisa che l’ambito di applicazione della Direttiva sia esteso alle biblioteche, comprese le biblioteche universitarie, ai musei e agli archivi, specificando che uno degli obiettivi principali della realizzazione del mercato interno è la creazione di condizioni propizie allo sviluppo di servizi su scala europea. “Le biblioteche, i musei e gli archivi detengono una notevole quantità di preziose risorse di informazione del settore pubblico, in particolare dal momento che i progetti di digitalizzazione hanno moltiplicato la quantità di materiale digitale di dominio pubblico. Tali raccolte del patrimonio culturale e i relativi metadati possono costituire una base per i prodotti e servizi a contenuto digitale e hanno un enorme potenziale per il riutilizzo innovativo in settori quali la formazione e il turismo.” La Commissaria Kroes ha sottolineato il grande valore dell’informazione proveniente dal settore pubblico che con le opportune aperture diviene strumento fondamentale di rilancio dell’economia e di creazione di nuovi posti di lavoro. Di notevole interesse i considerando 30 e 31 che prevedono progetti di digitalizzazione delle biblioteche in partnernariato con soggetti privati per accelerare i tempi di accesso al patrimonio culturale da parte dei cittadini e garantendo diritti di esclusiva a partner privati per periodi di tempo limitati a massimo dieci anni per i materiali di dominio pubblico. Nei considerando 23 e 24 si toccano gli aspetti relativi agli eventuali corrispettivi che le biblioteche, musei, o archivi possono applicare – anche superiori ai costi marginali – per non ostacolare il normale funzionamento dei servizi. Gli enti pubblici possono imporre condizioni di utilizzo attraverso licenze che però devono imporre il minor numero possibile di restrizioni al riutilizzo, limitandosi alla citazione corretta delle fonti. Nel considerando 26 si incoraggia l’uso di licenze aperte che dovranno divenire prassi comune. Nel considerando 18 sono poste alcune limitazioni al riutilizzo dei dati, lasciando fuori – per le ovvie questioni legate ai diritti e alla normativa in tema di proprietà intellettuale – le istituzioni delle “arti dello spettacolo”, come i teatri, le orchestre e i relativi archivi. Se da una parte il considerando 36 specifica che la Commissione dovrà assistere gli Stati membri fornendo opportuni orientamenti, per quanto riguarda le licenze standard raccomandate, le serie di dati e l’imposizione di un corrispettivo in denaro per il riutilizzo di documenti, dall’altra si toccano gli aspetti correlati ai contratti e alle licenze che concedono diritti di esclusiva e che sono stati conclusi prima dell’entrata in vigore della presente Direttiva. Altre limitazioni riguardano i casi correlati alla sicurezza dello Stato o segreti commerciali, professionali o d’impresa, ma soprattutto l’equilibrio della Direttiva è determinato a non generare conflitti su un terreno scivoloso come quello che concerne documenti su cui terzi detengono diritti di proprietà intellettuale. Nel considerando 20 vi è un interessante richiamo alla Direttiva (2007/2/EC del 14 marzo 2007 e recepita in Italia con D.Lgs. 32/2010) nota come Direttiva INSPIRE focalizzata sulle politiche che possono avere un impatto diretto o indiretto sull’ambiente. INSPIRE si basa sulla interoperabilità delle infrastrutture di dati spaziali e territoriali creati dagli stati membri. La coerenza con i principi di INSPIRE che disciplinano i requisiti di compatibilità e fruibilità dei dati territoriali è un passo fondamentale verso forme di interoperabilità intese come uniformità, a livello di formati, granularità, metadatazione che possano garantire il pieno potenziale dei riutilizzo di dati geografici utili per le politiche ambientali, o in settori come l’agricoltura, i trasporti e l’energia. Resta adesso da vedere il percorso di applicazione di questa Direttiva, che dovrebbe coinvolgere vari ministeri, le attività dell’Agenda Digitale, tutti i livelli amministrativi territoriali e naturalmente musei, archivi e biblioteche. In particolare bisognerà vedere – a livello di strumento normativo – come la nuova Direttiva impatterà sulle recenti norme già emanate in materia, i tre decreti e le specifiche della deliberazione già operativi dalla scorsa primavera.  antonella.derobbio@unipd.it deveris@aib.it ","
"
https://aibnotizie.aib.it/open-science-in-biblioteca/,Open science in biblioteca,,AIB Notizie,,9 Marzo 2017,,HTML,https://aibnotizie.aib.it/,,,,CC BY-SA 4.0," Si è svolto lo scorso 3 febbraio, presso l’Aula Magna “Aldo Cossu” dell’Università degli Studi di Bari, il convegno “Open your minds to open science: le molteplici forme dell’accesso aperto”. Organizzato dal Gruppo di lavoro “Università e Ricerca” dell’AIB Sezione Puglia con il patrocinio delle Università di Bari, di Foggia, del Salento e del Politecnico di Bari il convegno si è posto l’obiettivo di richiamare l’attenzione di bibliotecari e ricercatori su un argomento di forte attualità quale l’accesso aperto alla letteratura di ricerca. Dopo i consueti saluti introduttivi delle autorità è toccato al Presidente dell’AIB Sezione Puglia, Waldemaro Morgese, aprire i lavori sottolineando come l’esigenza Open o Free debba rappresentare un bene strategico ed un punto d’approdo per la società. Stefano Parise, membro dell’Executive Committee di EBLIDA coordina la prima sessione e subito sottolinea l’importanza di aver inserito nel titolo del Convegno il concetto di Open science che mette al centro la condivisione e non la competizione (tipica del “sistema editoriale”). Il primo intervento della sessione mattutina è di Elena Giglia dell’Università di Torino che racconta l’esperienza vissuta nel suo Ateneo in occasione dell’adozione del Regolamento sull’Accesso aperto. Non ritiene possibile continuare a portare avanti il vecchio modello economico per il quale è come se pagassimo gli editori per tenere sotto chiave i contenuti della ricerca. Chiaramente aprire non deve voler dire ignorare la realtà economica e commerciale, ma, certamente, cercare soluzioni sostenibili, investire in strumenti collaborativi che permettano di abbattere i muri che circondano la scienza. Le alternative le abbiamo e partono dall’anarchia della pirateria (vedasi il successo di Sci-hub) a soluzioni più “moderate” come la green road (ovvero il deposito su archivio istituzionale) e la gold road (ovvero la pubblicazione ad accesso aperto su riviste di editori scientifici internazionali). I grossi vantaggi rappresentati dall’openness si possono riassumere così: i risultati si vedono prima, crescono le citazioni, c’è maggiore interdisciplinarietà, ci si apre al proprio territorio. Paola Gargiulo, CINECA e Open AIRE – National Open Access Desk opta per un intervento senza slide e molto accorato. Loda l’iniziativa del convegno, ma sottolinea come i risultati raggiunti non sono ovunque positivi, anzi, in molti casi, le Università sono abbondantemente indietro. Diverse sono le motivazioni: la difficoltà di coordinamento fra gli Uffici Ricerca e i Sistemi bibliotecari e, in molti casi, anche la mancanza di specifiche competenze su copyright e progetti. L’open science ha un’importante ricaduta sul territorio e, ormai, deve essere considerato irresponsabile qualsiasi ricercatore che non pubblichi i risultati della propria ricerca sul repository istituzionale. La rapidità di accesso ai dati che una rivista Open access ha la capacità di garantire può, infatti, in alcuni casi, salvare vite umane. L’intervento di Maria Chiara Pievatolo, dell’Università di Pisa, riguarda la revisione paritaria. Allo stato attuale essa è chiusa ed ostacola la circolazione delle idee. Discute, poi, alcuni attuali esempi di revisione aperta come “Discrete analysis” di Tim Gowers ed altri il cui obiettivo è aprire la scienza nel suo intero processo di discussione e di scoperta. Conclude rimarcando che, per il bene della ricerca, sarebbe opportuno invertire l’ordine dei fattori, ovvero rendere anonime le pubblicazioni, per limitarne il numero e migliorarne la qualità, e rendere nominativa la revisione paritaria, per responsabilizzarla e riconoscerla. Segue l’intervento di Alessandro Pierno Associate Editor di DOAJ. Descrive minuziosamente la progettazione di un open access journal. Per poter essere caricata su DOAJ la rivista deve soddisfare un notevole numero di requisiti: avere una policy di archiviazione permanente; fornire a DOAJ i metadati degli articoli; permettere agli autori di mantenere il copyright senza alcuna restrizione. Dopo la pausa si riparte con la seconda sessione coordinata da Lucia di Palo, dell’Università di Bari e responsabile del comitato scientifico del convegno. Il primo intervento è di Nicola De Bellis, dell’Università di Modena e Reggio Emilia. Introduce mostrando l’antitesi assoluta fra Open Access e bibliometria. Cita poi “The Leiden Manifesto for research metrics”: vere e proprie leggi sulla bibliometria che, però, purtroppo, non ci dicono la cosa più importante ovvero come mettere in pratica i loro comandamenti. Presso UNIMORE si è pensato di portare il problema dell’analisi a livello di istituzione creando un report sulla produzione scientifica del Dipartimento di Scienze Chimiche e Geologiche dal 2004 al 2015. Il report finale, pur avendo avuto un discreto feedback, ha ricevuto anche alcune critiche dovute a carenze di dati su finanziamenti e risorse umane. Conclude affermando che sarebbe interessante poter confrontare i dati di UNIMORE con dati di report analoghi di altri Atenei per poter correggere il tiro su prossime eventuali analoghe iniziative. Intervengono, subito dopo, Antonella Toni e Maria Regina Maggiore dell’Università del Salento che ripercorrono la storia di due riviste da considerarsi come vere e proprie antesignane dell’Open Access in Italia ovvero “Note di Matematica” e “Thalassia Salentina” nate alla fine degli anni ’90. Fra le altre cose viene ricordato come la codifica DOI, che consente l’identificazione univoca e permanente di ogni documento in formato elettronico, viene utilizzata per la prima volta, in Italia, per queste due riviste. L’intervento di Rosita Ingrosso, del Coordinamento SIBA dell’Università del Salento, illustra la storia di “ESE – Salento University Publishing”. Progettato nel 1999, ESE nasce nel 2000. Sottolinea che il Coordinamento SIBA si occupa, fra le altre cose, dello sviluppo e continuo aggiornamento del sistema per renderlo conforme alle ultime versioni degli standard nazionali e internazionali. Roberto Raieli, bibliotecario presso Sapienza Università di Roma, ricostruisce la storia di “AIB studi. Rivista di biblioteconomia e scienze dell’informazione”. La rivista, nata nel 1955, ha modificato, nel corso degli anni, titolo, direzione e formato nel quale è disponibile. Dal 2012 è pubblicata come periodico elettronico e, dal gennaio 2016, ad accesso aperto. Ultimo relatore è stato Luigi Catalani, dell’Università di Salerno e responsabile di progetti Wikimedia Italia. Nel suo intervento ci espone The Wikipedia Library, un movimento che mette in comunicazione il mondo della ricerca e Wikipedia per favorire la circolazione di informazione validata. Viene presentata la campagna #1Lib1Ref, un’iniziativa che affida ai bibliotecari il compito di veicolare le fonti scientifiche attraverso l’enciclopedia collaborativa e multilingue. Nel complesso si è trattato di una giornata molto ricca di spunti e stimoli sia per chi, per la prima volta, si avvicinava all’argomento sia per gli addetti ai lavori. Si sono ripercorse, in più momenti, tappe storiche come la “Dichiarazione di Messina” e le difficoltà affrontate negli anni e, in molti casi, superate con successo. Si sono, tuttavia, segnalati anche numerosi colli di bottiglia che, tuttora, stanno rallentando, nei nostri Atenei, l’adozione della Policy o il popolamento delle Repositories istituzionali e che vanno dallo scarso coordinamento fra le aree alla mancanza di specifiche competenze di settore. Il rapporto con gli editori scientifici sta cambiando, alla luce della sempre più ampia adesione all’Expression of Interest e dell’adozione dell’APC (Article Processing Charge), nonché di una maggiore consapevolezza dei ricercatori che, da una parte, hanno compreso la necessità di non cedere tutti i diritti all’editore e, dall’altra, stanno sempre più comprendendo il senso etico dell’Open science, che è quello di mettere a disposizione, ad accesso aperto e rapidamente, i risultati della ricerca per il bene della collettività.  Graziano Barca – Università di Foggia – graziano.barca(at)unifg.it ","
 Open Access, open science "
https://aibnotizie.aib.it/pandemia-tra-storia-e-attualita-due-domande-al-prof-stefano-arieti/,Pandemia tra storia e attualità. Due domande al prof. Stefano Arieti,,AIB Notizie,,6 Maggio 2020,,HTML,https://aibnotizie.aib.it/,,,,CC BY-SA 4.0," A cura di Lorenzo Baldacchini Abbiamo posto alcune domande sul tema “pandemia” al prof. Stefano Arieti, docente di Storia della medicina, Bioetica ed Etica e Bioetica presso l’Università di Bologna Alma Mater. Il prof. Arieti – che ringraziamo per la sua disponibilità – è anche Segretario della Società Italiana di Storia della Medicina, e della Società Medica Chirurgica di Bologna, della quale cura il ricco patrimonio librario e archivistico, nella cui prestigiosa sede ha molto cortesemente ospitato da alcuni anni le assemblee dei soci AIB della Sezione Emilia-Romagna. Dalla tua esperienza di storico, oltre che di medico, quali insegnamenti – se ce ne sono – possono venire dalla conoscenza storica per affrontare la pandemia, fermo restando che lo scenario odierno non è paragonabile a quelli del passato ? Premesso che lo scenario odierno non è paragonabile a quelli del passato, solo in quanto viviamo in un’era ipertecnologica, che:• ha permesso una rapida conoscenza delle linee di diffusione della pandemia;• ha permesso di selezionare terapie, altamente sofisticate;• ha permesso, anche, in epoca di lockdown un maggior contatto fra coloro che erano obbligati a misure di quarantena,le misure sociali prese per combattere la pandemia non differiscono da quelle ideate dalla Repubblica di Ragusa nel XIV secolo e dalla Repubblica di Venezia nel XV e, successivamente, sempre applicate. L’isolamento degli infetti rimane sempre la miglior arma per contrastare il dilagare dell’epidemia.Da un punto di vista storico per la fase post-epidemica dovremmo ripensare a come le Città Italiane si trasformarono in occasione delle leggi sul Risanamento di Napoli e Palermo della seconda metà del XIX ed estese a molte città italiane. Tali Leggi adottate per contrastare le epidemie di colera finirono per rimodulare l’assetto urbanistico delle nostre città. Si è discusso molto in questi ultimi anni sulla cosiddetta terza missione dell’Università. Pensi che il mondo accademico stia dando il contributo necessario alla divulgazione delle conoscenze scientifiche necessarie ad orientarsi correttamente in un’epoca di pandemia, non solo del virus, ma anche delle fake news. Il mondo accademico, forse, è stato troppo presente, sin dall’inizio, sui mass-media e non sempre le opinioni sono state concordanti, ingenerando spesso confusione per i non addetti ai lavori. D’altra parte bisogna considerare che nonostante i moltissimi lavori pubblicati in questi mesi e che si possono ricercare su PUBMED sito della National Library of Medicine, ancora non sono ben chiari i meccanismi di interiezione fra virus e cellule. Forse non in questa fase, ma nelle successive, le Università, tramite corsi on-line, potranno fornire linee guida di comportamento per vivere in una siffatta situazione. Consiglierei, comunque, ai bibliotecari di tenersi aggiornati seguendo i siti istituzionali in particolare quello dell’ISTITUTO SUPERIORE DI SANITA’ e del EUROPEAN CENTRE FOR DISEASE PREVENTION AND CONTROL .  ","
"
https://aibnotizie.aib.it/parliamone-in-biblioteca-aib-5-incontro-paola-castellucci-e-i-bibliotecari-cartografi-del-sapere/,"Parliamone in Biblioteca AIB, 5° incontro:  Paola Castellucci e i bibliotecari cartografi del sapere",,AIB Notizie,,8 Giugno 2018,,HTML,https://aibnotizie.aib.it/,,,,CC BY-SA 4.0,"  Il 23 maggio si è tenuto  il quinto incontro  del ciclo “Parliamone in Biblioteca AIB”, organizzato in collaborazione con AIB Lazio e  dedicato, questa volta, alla presentazione del volume di Paola Castellucci Carte del nuovo mondo: banche dati e open access  con  gli interventi di Chiara Faggiolani e Alberto  Petrucciani. Con questo lavoro l’autrice, docente presso La Sapienza-Università di Roma di Documentazione e Teoria e Storia dell’Informazione, ha condotto una vera e propria “esplorazione” sulla rotta tracciata dall’ informazione nel mondo delle banche dati e dell’Open Access, un mondo in cui spesso i bibliotecari diventano “cartografi” in grado di indirizzare gli utenti nella ricerca delle informazioni Il volume contestualizza, anche dal punto di vista storico, nascita e sviluppo prima delle banche dati, poi dell’Open Access, indagando sulle valenze economiche di questi strumenti, sulle regole d’utilizzo, sulla trasparenza e sull’accessibilità all’informazione. Articolato in cinque parti: un prologo, tre capitoli centrali e un epilogo, pone grande rilievo ai luoghi della ricerca in cui gli strumenti di accesso all’informazione si sono sviluppati. Colpiscono in particolare due vicende:  quella dell’ archivio ellettronico ArXiv creato, a partire dal 1991, presso i Los Alamos National Laboratory dal fisico Paul Ginsparg assieme ai suoi collaboratori  e studenti. Un archivio di preprint sui domini della fisica, della matematica, dell’informatica e di molte altre discipline; quella di MEDLINE, Medical Literature Analysis and Retrieval System Online, anche noto come MEDLARS Online, il grande database biomedico. Sviluppato dalla National Library of Medicine di Bethesda, Maryland e disponibile  come banca dati dal 1971 (ma continuatore di  altri e più antichi strumenti di ricerca bibliografica nel settore), ricco oggi di ben 26 milioni di record, tra il 1996 ed il 1997 ne è stata resa disponibile una  versione web a libero accesso, PubMed, con una cerimonia pubblica cui presenziò l’allora vicepresidente degli Stati Uniti Al Gore, dando un grande segnale per la garanzia dell’accesso  ad informazioni vitali.  Nel commentare il lavoro Chiara Faggiolani e Alberto Petrucciani hanno sottolineato, da un lato, come esso sia caratterizzato da una narrazione in grado di collegare luoghi fisici, azioni e personalità; dall’altro come le particolarità dei luoghi di nascita americani dell’Open Access ne abbiano  forse favorito lo sviluppo. Anche sulla base dei risultati ottenuti con questi strumenti è possibile affermare  che il cammino dalle banche dati all’Open Access ha ulteriormente incrementato i progressi della ricerca scientifica e permesso ai bibliotecari di occupare un ruolo importante  come mediatori della conoscenza. Paola Castellucci, Carte del nuovo mondo: banche dati e open access. Bologna: Il Mulino, 2017.   Paola Maddaluno paola.maddaluno@tiscali.it   ","
 Banche dati, biblioteca AIB, Open Access "
https://aibnotizie.aib.it/parliamone-in-biblioteca-aib-carte-libri-documenti-conservare-e-valorizzare-i-fondi-personali/,"Parliamone in Biblioteca AIB: Carte, libri, documenti, conservare e valorizzare i fondi personali",,AIB Notizie,,27 Aprile 2021,,HTML,https://aibnotizie.aib.it/,,,,CC BY-SA 4.0," Presentazione dei volumi  Storie d’autore, storie di persone. Fondi speciali tra conservazione e valorizzazione. A cura di Francesca Ghersetti, Annantonia Martorano e Elisabetta Zonca (Roma: AIB, 2020)  e  Il privilegio della parola scritta. Gestione, conservazione e valorizzazione di carte e libri di persona. A cura di Giovanni Di Domenico e Fiammetta Sabba (Roma: AIB, 2020) La Sezione AIB Lazio il 13 aprile 2021 ha ospitato virtualmente nella Biblioteca AIB, all’interno della rassegna ‘Parliamone in Biblioteca AIB’, un incontro, il secondo di questa edizione, dal titolo “Carte, libri, documenti: conservare e valorizzare i fondi personali”. L’incontro, moderato dalla presidente del CER AIB Lazio Lucia Antonelli, ha visto congiuntamente la partecipazione di tutti i curatori dei due volumi citati e del professor Lorenzo Baldacchini che nel suo intervento introduttivo ha gettato le basi per una riflessione ampia sui fondi personali conservati presso le biblioteche e ha aperto uno scorcio sul passato e sul futuro delle biblioteche d’autore e dei fondi di persona, alla luce dei diversi interventi e delle esperienze raccolte nelle due pubblicazioni. Prima di dare la parola ai curatori presenti, Baldacchini ha sottolineato il cambiamento avvenuto nell’ultimo decennio rispetto agli studi sul tema trattato, grazie all’attività della Commissione biblioteche speciali, archivi e biblioteche d’autore dell’AIB che risente anche degli insegnamenti di figure professionali del passato. La gestione dei fondi di persona, citando Nazzareno Pisauri, necessita di una verifica delle tecniche adottate da biblioteche ed archivi; inoltre gli esperti di entrambe le discipline devono, a suo parere, farsi “centauri”, riassumendo in sé metodologie ed approcci reciproci. Baldacchini, riguardo alle sfide per il futuro, ha citato poi Fiammetta Sabba, che in uno dei due volumi ha parlato della necessità di poter raggiungere dei requisiti funzionali in merito al processo decisionale che porta all’acquisizione di un fondo di persona, soprattutto tenendo conto dei soggetti che ruotano attorno ad essi e che hanno esigenze diverse (i proprietari, le Istituzioni e il mondo della ricerca). Giovanni Di Domenico ha fatto notare che i due volumi condividono la storia di fondi appartenuti a figure femminili e che hanno il pregio di portare a provvisoria sintesi un percorso che ha visto proficue collaborazioni con grande impegno collettivo, con la consapevolezza di ciò che è stato fatto e del da farsi. Un’ importante questione posta verte sulla complessità dei fondi che non si fa ridurre facilmente: vale a dire il conflitto fra ordine e caso, tra ciò che è percezione autobiografica e biografia (scritta da altri); a parere di Di Domenico  non occorre esagerare nel tentativo di descrivere fedelmente un fondo e nell’avere un approccio “troppo” biografico poiché  la memoria, le stratificazioni e la ricostruzione dei ricordi fanno parte di questo approccio. Francesca Ghersetti ha ripreso i punti toccati da Lorenzo Baldacchini e, in particolare, ha sottolineato che mettere insieme tutti gli interventi del volume e ridurli è stato frutto di un lungo lavoro di sintesi metodico e generoso di Elisabetta Zonca; per il volume curato dalla Commissione è opportuno un richiamo ad approfondimenti pratici che integrano le Linee guida sul trattamento dei fondi personali.  Annantonia Martorano, archivista presente in Commissione, ha evidenziato l’importanza della sinergia tra archivisti e bibliotecari, soprattutto a partire dalla nuova riflessione sulla “persona” che ha portato, terminologicamente, a parlare non più di Archivio d’autore ma di Archivio di persona, attribuendo così uguale rilevanza a tutte le discipline. Fiammetta Sabba in merito al volume di cui è stata curatrice con il professor Di Domenico ha evidenziato l’importanza del confronto tra diverse realtà, che ha unito  il mondo della professione e il mondo della ricerca, in spirito di reciprocità; rievocando le riflessioni finali del volume in merito allo studio dei fondi personali, ha ricordato l’importanza della commistione tra ambiti disciplinari diversi che aiutano a dipanare la loro complessità anche attraverso nuove competenze digitali; l’importante,  quando si parla di fondi di persona, è proiettarsi  sul locus di accoglimento dei fondi per far si che questo sia non solo “museale” ma anche “vitale”,  attraverso un crossover tra documenti archivistici e bibliografici. F. Sabba ha infine fatto un rimando  a un saggio del professor Petrucciani pubblicato negli  Annali della scuola speciale in cui veniva indicata la possibilità di estendere lo sguardo a tutti i fondi e di considerarli “tutti antichi”, in quanto non coincidenti con la nostra esperienza quotidiana e di conseguenza bisognevoli di interpretazione. Elisabetta Zonca ha concluso gli interventi sottolineando come il volume di cui è curatrice sia nato da un progetto ed un sentire comune e di un dialogo tra le professioni e con il mondo accademico; ha  portato l’attenzione sul tentativo di fare una mappatura, un censimento sui fondi di persona al fine di ricostruire la frammentarietà, soprattutto di fondi sparsi e versati presso diverse istituzioni a causa di molteplici vicissitudini. Antonella Cotugno Sapienza Università di Roma Biblioteca e Archivio del Dipartimento di Fisica Archivista e Bibliotecaria associata AIB (del. E/2014/1733) Delegata CER-AIB Lazio per i rapporti con le biblioteche delle Università e MAB         ","
 Archivi d'autore, archivi di persona, Archivi e Biblioteche "
https://aibnotizie.aib.it/lutilita-delle-biblioteche-storie-di-ieri-per-la-storia-di-oggi/,Parliamone in biblioteca AIB. Biblioteche e Gran Tour nel lavoro di Fiammetta Sabba.,,AIB Notizie,,21 Marzo 2018,,HTML,https://aibnotizie.aib.it/,,,,CC BY-SA 4.0,"  Il ciclo “Parliamone in Biblioteca AIB”, in collaborazione con AIB Lazio, si propone di promuovere la conoscenza e la valorizzazione delle collezioni e creare occasioni di confronto tra bibliotecari e studiosi su temi legati alle biblioteche e alle discipline del libro. Nell’ultimo incontro, svoltosi il 9 marzo 2018, è stato presentato il volume di Fiammetta Sabba, Università degli Studi di Bologna, Viaggi tra i libri: le biblioteche italiane nella letteratura del Gran Tour. Assieme all’autrice ne hanno discusso il prof. Alberto Petrucciani, della Sapienza Università di Roma, e Chiara De Vecchis, presidente della sezione AIB Lazio. Il volume, nato da un’intuizione proposta in occasione del Convegno Le Biblioteche anche come Musei: dal Rinascimento ad oggi, svoltosi a Roma presso la Biblioteca Nazionale nel novembre 2016, sviluppa l’idea che le biblioteche siano state e siano anche “luoghi di visita”,  focalizzandosi in particolare su ciò che viene comunemente conosciuto come Grand Tour, il viaggio “d’istruzione” effettuato, a partire dal secolo XVII, da giovani aristocratici europei che esploravano l’eredità classica, quella umanistica e quella rinascimentale e avevano come meta preferita l’Italia. Nell’analizzare i viaggi di studio con particolare riferimento alle biblioteche esistenti all’epoca del Grand Tour, l’autrice ha evidenziato molti elementi significativi: la difficoltà nella ricostruzione dei dati storici relativi a quelle visite, difficoltà causate dalla frequente scomparsa o assenza di registri dei visitatori; la necessità/opportunità che i viaggiatori portassero con sé lettere di presentazione per facilitare il loro accesso; la maggiore o minore disponibilità dei bibliotecari, a seconda del tipo di interlocutore, a mostrare i propri tesori ed in particolare i volumi più rari. Pur con alcune criticità nell’individuazione di fonti spesso trascurate, e pur nella varietà delle testimonianze dei viaggiatori, queste ultime sono state colte quale punto di vista privilegiato e diretto sulla concreta realtà delle biblioteche a quel tempo, offrendo nuove prospettive per tracciarne la storia. Solo per citare alcuni esempi, le descrizioni di visite alla Biblioteca Vaticana guidate da giovani “ciceroni”, o l’operazione – diremmo oggi – di marketing per cui la Biblioteca Ambrosiana (pur non essendo molto più fornita di altre) godeva di particolare successo anche per la presenza di una Pinacoteca, hanno preso vita nell’immaginario del pubblico presente grazie al fitto dialogo che si è svolto tra Fiammetta Sabba e Alberto Petrucciani. La prospettiva adottata inoltre ha supportato il particolare taglio della conversazione, anche improntata all’attualità, come già suggeriva il titolo dato all’incontro, L’utilità delle biblioteche: storie di ieri per la storia di oggi: «Studiare il passato delle biblioteche attraverso le testimonianze di chi le utilizzava può offrire una visione […] delle loro modalità di fruizione, del rapporto tra pubblico e privato, delle opportunità di istruzione e apprendimento che offrivano e offrono, trovando punti di contatto con il presente» (http://www.aib.it/attivita/biblioteca/2018/66740-parliamone-biblioteca-aib-viaggi-tra-libri/). Proprio sulla contemporaneità, tra le molte riflessioni stimolate dal volume, si sono soffermate quelle conclusive dell’incontro sviluppate  da Chiara De Vecchis. Oggi, in un mondo caratterizzato dalla pervasività dell’informazione e da movimenti globali, l’Italia vive ancora del suo grande passato, ma quali processi attua per garantire la comprensione e la valorizzazione del proprio patrimonio? Il sistema delle biblioteche può avere un ruolo essenziale se le biblioteche, visitate durante il Grand Tour da piccole élites di studiosi e di amatori, terranno conto di nuovi pubblici e di nuovi utenti. Solo superando alcuni elementi di debolezza, anche derivanti dalle limitate risorse di cui possono fruire le biblioteche, si potrà concepire una valorizzazione complessiva dei nostri patrimoni bibliotecari. Paola Maddaluno paola.maddaluno@tiscali.it Tag: biblioteca AIB, Grand Tour, storia delle biblioteche, valorizzazione del patrimonio ","
 grand tour, storia delle biblioteche, valorizzazione del patrimonio culturale "
https://aibnotizie.aib.it/parliamone-in-biblioteca-aib-turbanti/,Parliamone in Biblioteca AIB. Il peso della visibilità: qualche spunto a partire dal volume di Simona Turbanti,,AIB Notizie,,29 Giugno 2017,,HTML,https://aibnotizie.aib.it/,,,,CC BY-SA 4.0," La “rinascita” della Biblioteca dell’AIB che ha trovato una nuova sistemazione al Piano Terra della Biblioteca Nazionale vicino alla Sala di Bibliografia generale e biblioteconomia è stata fonte di orgoglio fin dalla sua inaugurazione per tutti i soci dell’AIB. Il nuovo assetto piace a tutti e rende questo luogo molto gradevole. L’idea quindi dell’AIB Lazio di organizzarvi degli incontri che non siano delle semplici presentazioni di libri ma un vero evento formativo, dove l’autore del volume selezionato dialoghi e discuta del contenuto dell’opera con un esperto è apparsa una soluzione innovativa e degna di apprezzamento. Lunedì 5 giugno alle ore 17,00 è avvenuto il primo incontro. È stata anche l’occasione per incontrare alcuni membri del CER Lazio e ritrovarsi con Vittorio Ponzani nella veste di vicepresidente del CEN. Il passaggio di testimone è avvenuto in una situazione piacevole e la neo Presidente del CER Lazio Chiara De Vecchis ha moderato l’incontro con una gradevole precisione e perspicacia. Il volume preso in esame è quello scritto da Simona Turbanti, ovviamente presente, dal titolo “Bibliometria e scienze del libro: internazionalizzazione e vitalità degli studi italiani”, l’esperto con cui confrontarsi è stato il Prof. Gino Roncaglia. L’opera è il risultato della tesi di dottorato presso l’Università di Pisa dell’autrice, che ha subito introdotto la sua opera affermando che la sua ricerca a volte non le ha dato delle certezze. Chiara De Vecchis ha sottolineato che il merito del volume non è soltanto nel risultato (che rimarca l’ancora scarso impatto internazionale degli studi italiani di scienze del libro) ma soprattutto nel metodo con cui si è attuata la ricerca, a tal punto da paragonarla ad una vera e propria indagine, come in un film giallo. Infatti l’analisi di quali contributi abbiano impatto e visibilità sui cataloghi e su vari strumenti di ricerca, come Google Scholar ed altri, è stata una ricerca sperimentale che ha comportato un notevole impegno ed un lavoro articolato. Gino Roncaglia ha posto in evidenza come la visibilità sia collegata all’impatto in maniera diretta, ma molto spesso questa visibilità dipende dalla scelta degli autori di dove voler pubblicare il risultato dei propri lavori. E anche il come sono acquisite le pubblicazioni italiane dalle biblioteche straniere può avvenire in modi del tutto diversi: per dono o per scambio, ma un peso diverso si ha se queste pubblicazioni sono state acquistate. Un esito della ricerca è vedere se esistono delle regolarità e se vi siano nelle norme in questo lavoro di mappatura. L’autrice ha illustrato come il suo lavoro si sia evoluto in corso d’opera. Poiché la categoria analizzata è molto ampia, molto spesso il lavoro di monitoraggio ha comportato numerosi momenti di riflessione. È stato comunque importante essere una esperta di catalogazione per ”scandagliare” a fondo i dati presenti nei vari database e comprendere anche che i criteri di valutazione delle pubblicazioni  influiscono con certezza sulla loro stessa visibilità. L’incontro ha dato la possibilità di conoscere degli aspetti nuovi di un argomento su cui non vi sono molte pubblicazioni ed è stato anche un modo per incontrarsi tra colleghi. Il prossimo appuntamento dal titolo “Migliorare la nostra vita con le biblioteche: suggestioni e idee leggendo il libro di Waldemaro Morgese” sarà a settembre e ovviamente bisogna accorrere numerosi.  Paola Maddaluno, Bibliotecaria presso la Biblioteca Luca Pacioli della Ragioneria Generale dello Stato. paola.maddaluno[AT]tiscali.it ","
 Bibliometria, biblioteca AIB, impatto, visibilità "
https://aibnotizie.aib.it/parliamone-in-biblioteca-aib-morgese/,Parliamone in Biblioteca AIB. Il ruolo dei bibliotecari e delle biblioteche qualche spunto dal volume di W.Morgese,,AIB Notizie,,20 Ottobre 2017,,HTML,https://aibnotizie.aib.it/,,,,CC BY-SA 4.0," Dopo la pausa estiva la Biblioteca AIB in collaborazione con l’AIB Lazio ha ripreso i suoi incontri e il 18 settembre ci si è ritrovati nello spazio della biblioteca per parlare del libro di Waldemaro Morgese Bibliotecari e Biblioteche: coltivare la mente allo snodo del XXI secolo della casa editrice Edizioni del Sud. Erano presenti l’autore e Chiara Faggiolani e per conto dell’AIB Vittorio Ponzani e Fabio D’Orsogna. Come previsto questa “chiacchierata” ha mirato a illustrare i contenuti del volume, si tratta di una raccolta di 15 scritti dell’autore redatti in precedenti occasioni e sono volti a mettere in luce alcuni aspetti della biblioteconomia. Il volume si apre con un prologo di Maria Antonietta Abenante e chiuso da un epilogo di Maria Antonietta Ruiu. Chiara Faggiolani ha magistralmente condotto l’evento chiedendo all’autore di illustrare i contenuti del volume partendo da alcune definizioni presenti del volume. Innanzitutto l’autore ha spiegato che non è un caso che nel titolo la parola bibliotecari precede quella delle biblioteche. I bibliotecari sono i “guerrieri del cambiamento” perché proprio sulle capacità della risorsa umana che si potrà contare per motivare l’istituzione ed entrare in sintonia con le esigenze delle persone. In questo momento in cui i robot possono sostituire le risorse umane è molto importante puntare sulla competenza della creatività, una competenza che è propria della persona umana. La biblioteca deve essere vista come un “presidio sociale” in cui il patrimonio è una delle componenti ma non è l’unico aspetto e con apposite politiche di sviluppo si potrà ottenere uno sviluppo esponenziale della biblioteca stessa. L’esperienza professionale sia personale di Morgese gli ha confermato come le biblioteche possono avere un ruolo sociale sul territorio. Inoltre le biblioteche non hanno senso se non vi sono presenti gli utenti ed è importante chiedersi che cosa cerca un utente quando viene in biblioteca: sicuramente  accrescere le proprie capacità e le proprie competenze al fine di vivere meglio e affrontare la vita in maniera più agevole. Quindi la biblioteca si deve aprire ai mestieri nuovi e tenere presente la forte instabilità che connota il mondo contemporaneo del lavoro. Anche la biblioteconomia deve evolvere e, passando attraverso una fase fortemente caratterizzata dalle problematiche di gestione, arricchirsi di competenze tipiche di una scienza sociale. E’ necessario trovare gli strumenti per comunicare al mondo esterno e imparare a dialogare con altri addetti ai lavori che operano anche loro sul territorio, passare come diceva Mazzini dal pensiero all’azione, aprirsi a saperi nuovi e alla multidisciplinarietà. Per concludere si è discusso anche con il pubblico se la biblioteca con i suoi spazi appartiene agli utenti e Chiara Faggiolani ha posto due domande all’autore tratte dal questionario IFLA attualmente in distribuzione anche attraverso i canali dell’AIB: cosa una biblioteca dovrebbe fare di più e cosa dovrebbe fare di meno. Per sapere le risposte di Waldemaro Morgese vi conviene leggere i suoi scritti e non avrete più dubbi!  Paola Maddaluno, Bibliotecaria presso la Biblioteca Luca Pacioli della Ragioneria Generale dello Stato. paola.maddaluno[AT]tiscali.it ","
 biblioteca AIB, bibliotecario, biblioteconomia, utente "
https://aibnotizie.aib.it/biblioteche-dautore-autori-in-biblioteca-percorsi-a-margine-dello-studio-di-simona-inserra-la-biblioteca-dautore-di-federico-de-roberto/,Parliamone in biblioteca AIB. Simona Inserra su “La biblioteca d’autore” di Federico De Roberto,,AIB Notizie,,26 Gennaio 2018,,HTML,https://aibnotizie.aib.it/,,,,CC BY-SA 4.0," dav Il terzo incontro “Parliamone in biblioteca AIB”, organizzato in collaborazione con la sezione Lazio, si è svolto il 18 gennaio scorso e si è aperto con i saluti del vicepresidente AIB Vittorio Ponzani che ha sottolineato l’importanza delle biblioteche come luogo di passaggio di esperienze. Al centro del dibattitto è stato di il volume di Simona Inserra (già presidente di AIB Sicilia e ricercatrice presso l’Università di Catania, dove insegna  biblioteconomia e conservazione dei beni archivistici e librari), dal titolo La biblioteca  di Federico De Roberto. L’incontro, condotto  dalla presidente di AIB Lazio Chiara De Vecchis, ha visto la partecipazione  della prof.ssa Fiammetta Sabba dell’Università di Bologna e presidente della Commissione nazionale AIB Biblioteche speciali, archivi e biblioteche d’autore. Sabba ha brevemente illustrato il lavoro della Commissione. Nata come gruppo di studio, dal 2012 ha assunto lo status di commissione ed è orientata a determinare le caratteristiche delle “biblioteche di autore”. Su questa linea si sta dotando di un canale WIKi, in cui la comunità professionale possa interagire, e organizza molti eventi di sensibilizzazione sulla tematica. Si inserisce In questo quadro il lavoro di Simona Inserra, un  contributo volto a conoscere l’attività di un autore attraverso la sua collezione libraria ed analizzare i collegamenti tra ciò che si legge e cosa si scrive e si pubblica. L’autrice ha spiegato come sia riuscita a costruire un catalogo cartaceo, provvedendo a descrivere ciascun volume ed analizzando foglietti, segni ed altri documenti ritrovati che aiutano a comprendere l’attività di studio di  De Roberto. Su questa linea sono stati evidenziati alcuni elementi particolarmente interessanti:  lo scambio delle bozze tra autori  come Verga, Capuana e De Roberto (i cui carteggi hanno potuto anche rendere conto del rapporto di familiarità e di confidenza tra i tre),  con correzioni dotate di una precisa nomenclatura:  il segno blu= cancella, il segno verde=va benino, il segno rosso=va bene  l’analisi del posseduto caratterizzato da molti volumi provenienti da altre biblioteche (mai restituiti), dalla presenza di  opere ricevute in dono da De Roberto per le sue recensioni, dal patrimonio librario molto ampio  ed articolato tipico di un bibliofilo; una specifica attenzione dedicata alle annotazioni; l’attività di bibliotecario dello scrittore. Su questo punto Inserra ha osservato come sarà importante ricavare maggiori informazioni dai documenti amministrativi della Biblioteca Civica di Catania esprimendo un orientamento parallelo al lavoro che sta effettuando la Commissione AIB che prova a mettere in comunicazione bibliotecari e archivisti e concepisce la ricostruzione di una biblioteca d’autore come un lavoro transdisciplinare; infine una criticità: il lavoro non è attualmente disponibile in linea anche per la situazione non facile delle biblioteche della Regione Sicilia. Da questo punto di vista l’autrice si augura che ricerche come quella presentata possano svolgere un’azione di sollecitazione a superare le difficoltà.  Un pubblico numeroso ha sviluppato un vivace dibattito sul ruolo dei cataloghi cartacei e di quelli elettronici e sulle relazioni tra tali aspetti diversi. Alberto Petrucciani e Fiammetta Sabba hanno concluso l’incontro,  il primo elogiando il lavoro dell’autrice, la seconda invitando a partecipare alle iniziative della Commissione. Paola Maddaluno Paola.maddaluno@tiscali.it TAG: biblioteca AIB, biblioteche d’autore, Federico De Roberto, archivi d’autore ","
 Archivi d'autore, biblioteca AIB, Biblioteche d'autore, Biblioteche speciali, Federico De Roberto "
https://aibnotizie.aib.it/parole-in-circolazione-liberiamo-la-cultura/,Parole In Circolazione. LiberiAmo la cultura,,AIB Notizie,,28 Settembre 2022,,HTML,https://aibnotizie.aib.it/,,,,CC BY-SA 4.0," Al via della seconda edizione di un progetto di coesione sociale curato da AIB Campania  “Parole In Circolazione. LiberiAmo la cultura”: è un progetto di coesione sociale, pensato e curato dall’AIB Campania, oggi alla seconda edizione, il cui lancio è stato previsto all’interno della kermesse dedicata ai libri e alla lettura “Campania Libri Festival della Lettura e dell’Ascolto” di Napoli prevista dal prossimo 29 settembre al 2 ottobre 2022 presso Palazzo Reale di Napoli. Il progetto nato tra le mille difficoltà dall’emergenza sanitaria covid 2020-21, ha subito lo stop del comparto della produzione e della promozione di gran parte delle attività culturali di diversi settori, tra cui le biblioteche, che hanno dimostrato ancora una volta di avere un animo mutevole, resiliente, capaci di trasformarsi in sintonia con il cambiamento delle tecnologie, delle relazioni sociali e delle condizioni economiche. La prima edizione parte nel dicembre del 2020, con lo scopo di donare libri ai reparti pediatrici, alle carceri e alle case famiglia della regione, promossa in collaborazione con AIE (Associazione Italiana Editori), ALI (Associazione Librai Italiani), Mezzocannone8 – Polo della Cultura di Napoli con il sostegno del Garante dei diritti delle persone private della libertà personale della Regione Campania. Il progetto doveva concludersi a febbraio 2021, ma l’attenzione e le adesioni ricevute, invece lo hanno prorogato a maggio 2021, con la maratona di lettura on line “Chi legge non sta fermo”, iniziativa inserita nel programma nazionale del “Maggio dei libri” a cui hanno aderito più di 100 lettori da tutta Italia, organizzati singolarmente o in gruppi di lettura: scuole per l’infanzia, centri sociali, istituti superiori, autori e famiglie. La cronaca degli avvenimenti è ampiamente documentata sulla pagina Facebook dedicata all’evento: https://www.facebook.com/paroleincircolazione. La seconda edizione di “Parole in Circolazione. LiberiAmo la cultura” in aggiunta a quanto già fatto nel corso del 2020- 2021, si pone come ulteriore obiettivo il rafforzamento delle biblioteche civiche e di realtà private che già svolgono sui propri territori un marcato servizio di inclusione e di integrazione sociale, oltre a volere favorire la nascita nel territorio campano, di nuove biblioteche e presidi di lettura. In sintesi, l’AIB Campania mira alla costruzione di una “rete” culturale e sociale, in linea con i principi della Convenzione Faro e dell’Agenda ONU 2030, che attraverso il mondo dei libri favorisca la nascita di luoghi inclusivi per la popolazione campana. Con queste premesse il progetto, non si è fermato e  ha continuato ad ampliare il suo partenariato, con la partecipazione di associazioni del terzo settore estendendola soprattutto a quelle più radicate, che fanno capo ai giovani, perché è proprio tra i giovani che deve ripartire e rifondarsi la nuova advocacy delle biblioteche di pubblica lettura in Campania. Per questa seconda edizione saranno partner del progetto due associazioni giovanili: i “Leo Club International” per la Campania meridionale e il “Forum dei giovani” della Campania, già attive nel settore del sociale e della promozione culturale che potranno proporre attività fortemente attrattive sia per i giovani che per gli adulti, ma anche con i più piccoli, collaborando attivamente a percorsi di lettura, laboratori di arte e archeologia, incontri musicali, laboratori di lingue per gli stranieri, oltre a contribuire alla capillare penetrazione dell’iniziativa sui rispettivi territori e ambiti. Sulla stessa  logica di azione sarà partner del progetto anche l’A.Ge Campania, l’associazione italiana genitori che ha un ruolo importante di comunicazione tra le famiglie e la scuola del territorio. Tra i nuovi partner è coinvolto direttamente il Provveditorato Regionale dell’Amministrazione Penitenziaria per la Campania (PRAP),  mentre tra le istituzioni culturali, sarà presente anche la Biblioteca Nazionale di Napoli, che nella prima edizione ha avuto un ruolo strategico di forte comunicazione e d’impatto sul territorio. Anche in questa edizione si prevedono degli eventi satelliti a supporto dell’iniziativa dedicati prevalentemente alla promozione della lettura sociale, in parte programmati in presenza e in parte a distanza: Inciampi Culturali: una serie di incontri multiculturali in linea con gli eventi “live in” trasmessi in streaming attraverso la pagina social di Facebook dedicata all’iniziativa stessa. L’idea di affiancarsi ai social nasce dall’esigenza di aprirsi a nuovi modi di comunicare la cultura con l’obiettivo di catturare l’attenzione di un pubblico sempre più diversificato che inizi a guardare con interesse, per poi fruire dei luoghi della cultura come: archivi, biblioteche e musei, affinché ognuno possa identificarsi in uno scrittore, in un artista, in un manufatto antico legato alla nostra identità e alla crescita comunitaria. Un Podcast letterario: “Biblioteca voce e immaginazione” di cui fa parte il progetto “Racconti senza filo”, con un duplice filone: uno destinato ad un pubblico più adulto e l’altro per bambini attraverso una selezione di risorse audio di brani letterari scelti e prodotti da lettori appassionati e “non lettori” che vogliano partecipare, curati da Aib Campania in collaborazione con l’Associazione culturale Mine Creative, partner del polo della cultura di Mezzocannone 8 di Napoli. Laboratorio di scrittura creativa dedicato alle filastrocche che sono ancorate a momenti di vita quotidiana ma anche a ricordi più o meno lontani nel tempo. Filastrocche per ridere, giocare ma soprattutto per sentirsi liberi di esprimere ed interpretare le proprie emozioni e gli stati d’animo attraverso le parole. Il percorso ludico e didattico è rivolto ai bambini dai 3 a1 10 anni e si svolgerà attraverso la lettura e l’interpretazione soggettiva dei versi, in cui i valori della vita come l’amicizia e il coraggio, si fondono amabilmente con le emozioni, la gioia, la sorpresa ma anche la tristezza e la mancanza. L’obiettivo è quello di incoraggiare il bambino a scoprire e attraversare le sue emozioni con l’aiuto delle parole entrando così nel suo mondo immaginario, in un gioco di costruzione e ri-costruzione dei versi che lo avvicinerà in maniera trasversale al mondo della poesia. L’uso delle parole sarà spesso accompagnato dal disegno, che maggiormente favorirà le possibilità di libertà espressiva. Incontri con l’autore: una vetrina di incontri con alcuni autori di libri, a cui legare un laboratorio di scrittura creativa da realizzare con i detenuti delle carceri campane. La Maratona di lettura finale “Chi legge non sta fermo”: un happening letterario al quale potranno partecipare in modalità mista: on line e in presenza tutti gli appassionati della lettura di tutte le età. Tutte le attività di progetto saranno diffuse e comunicate attraverso canali stampa istituzionali, video e spot, piattaforme web. A dicembre 2021 è stato realizzato lo spot promozionale della iniziativa con lo scopo di dare anima e identità al progetto, mediante la collaborazione della Biblioteca del Dipartimento di Giurisprudenza dell’Università Federico II di Napoli, il Polo della Cultura di Mezzocannone 8, della libreria “Martino” e di alcuni bibliotecari. L’elemento di originalità di questo “laboratorio sociale itinerante” è rappresentato proprio dall’obiettivo di realizzare, per la prima volta sul territorio campano, una “rete/sistema polifunzionale” tra attori sociali di diversa estrazione che possano collaborare per attivare processi educativi con l’intento di costituire un sistema socioculturale di eccellenza, facendo uso di un elemento innovativo per il territorio, quello della costruzione di una logica di welfare comunitario, un sistema organico di collaborazioni e condivisioni che valga dentro e fuori gli istituti culturali, aperto a soggetti di natura pubblica e privata e, soprattutto, rivolto ai giovani e alle famiglie. Maria Pia Cacace Presidente AIB Campania mariapia.cacace@aib.it ","
 Agenda 2030, Coesione sociale "
https://aibnotizie.aib.it/participatory-librarianship-lankes/,Participatory librarianship and LIS education – David Lankes a Roma,,AIB Notizie,,11 Agosto 2015,,HTML,https://aibnotizie.aib.it/,,,,CC BY-SA 4.0," ""Quando ti giri verso gli scaffali pieni di libri
   volti le spalle alla tua vera collezione"". David Lankes  Il 13 luglio David Lankes, professore alla Syracuse University e autore dell’Atlante della biblioteconomia moderna ha incontrato alla Biblioteca Nazionale di Roma i bibliotecari italiani in un seminario organizzato dall’AIB in collaborazione con l’Ambasciata USA. È stata la seconda delle quattro tappe italiane dell’Expect More World Tour di Lankes, che il 10 luglio è stato alla Biblioteca San Giorgio di Pistoia, il 14 alla American University of Rome, e il 15 alla Biblioteca Vaticana di Roma. Dopo l’introduzione e i saluti del direttore della BNCR Andrea De Pasquale e del presidente AIB Enrica Manenti – che ha sottolineato l’importanza di individuare le competenze fondamentali per i bibliotecari in seguito alla legge n. 4/2013 che ha portato al riconoscimento delle professioni non regolate – Anna Maria Tammaro ha presentato il quadro dell’offerta formativa universitaria italiana (36 corsi di laurea triennale, 9 corsi di laurea magistrale, 1 master, 1 dottorato e 1 master di 2° livello), che tuttavia per il momento è totalmente incentrata sui beni culturali. In occasione del convegno di Macerata del 17 ottobre 2014 (Conversazione sui nuovi scenari della formazione universitaria a partire dal libro “L’atlante della biblioteconomia moderna” di R. David Lankes), la stessa Tammaro aveva posto tre domande a suo parere essenziali per la formazione in ambito bibliotecario: il come e il perchè dell’essere bibliotecario hanno in Italia il medesimo peso nella formazione? si preparano figure professionali per un’attività che non dipenda esclusivamente da un edificio o un’istituzione chiamata biblioteca? la formazione del bibliotecario oggi è ancora basata sullo sviluppo delle collezioni, o piuttosto sulle molteplici relazioni con le comunità di utenti? Uno degli obiettivi dell’AIB è proprio quello di costruire anche in Italia un ponte tra formazione universitaria e formazione professionale continua. L’intervento di Lankes si apre con alcune storie, e con una foto della primavera araba: il 28 gennaio 2011, ad Alessandria, nel bel mezzo delle proteste, alcuni saccheggiatori e dimostranti si sono diretti verso la nuova Biblioteca di Alessandria, in qualche modo simbolo del potere di Mubarak. I manifestanti però si sono stretti attorno alla biblioteca per proteggerla, e lì sono rimasti per tutta la durata delle proteste: quando tutto è finito, la biblioteca era intatta. Nel novembre del 2014 negli Stati Uniti, a Ferguson (Missouri), quando tutte le scuole e gli uffici pubblici sono stati chiusi a seguito delle proteste scoppiate per la mancata incriminazione del poliziotto che aveva ucciso un giovane afroamericano, le biblioteche della città sono state l’unica istituzione a rimanere aperta e a fornire un supporto concreto alla comunità. Lo stesso è avvenuto in circostanze analoghe a Baltimore (Maryland) nell’aprile di quest’anno: le biblioteche hanno scelto di rimanere aperte anche in mezzo agli scontri, per offrire aiuto e sostegno alla propria comunità in un momento di crisi. E non lo hanno fatto perchè “questo è quello che fanno le biblioteche”. Lo hanno fatto perchè alcuni bibliotecari hanno deciso di farlo, e così facendo hanno scelto di prendere posizione, di non rimanere neutrali di fronte al dolore e alle necessità dei loro concittadini. Quello di cui le comunità hanno bisogno – secondo Lankes – sono bibliotecari “radicali e militanti”, decisi a cambiare le cose. Perchè da che mondo è mondo il progresso e la sopravvivenza della razza umana sono strettamente legati alla nostra capacità di cambiamento e di adattamento. E anche la professione del bibliotecario, se è davvero viva, deve contenere in sè la vocazione al cambiamento continuo: ed è per questa ragione che la formazione dei bibliotecari è di vitale importanza per la sopravvivenza della professione stessa. Com’è noto, secondo Lankes la biblioteca è fatta più di persone che non di mattoni e di libri. I bibliotecari possono lavorare anche fuori dalle biblioteche mantenendo invariata la loro missione,che è quella di migliorare la società facilitando la creazione di conoscenza nelle comunità di riferimento. E questo lo fanno offrendo alle loro comunità accesso, conoscenza, un contesto, e delle motivazioni (come viene spiegato bene nel capitolo “Facilitazione” dell’Atlante), e mettendo in campo i valori tipici della loro professione, ossia credendo fermamente nell’importanza dell’apprendimento, dell’apertura, della libertà intellettuale e della sicurezza, e prefendo all’imparzialità l’onestà intellettuale. Le biblioteche operano nel campo della conoscenza, e secondo Lankes la conoscenza non viene da quelli che lui chiama i “manufatti” – i libri, le opere d’arte, gli strumenti tecnologici ecc. – ma dalla conversazione che ne scaturisce (che può semplicemente essere una conversazione tra sè e sè, oppure una conversazione tra individui, o una conferenza pubblica…) e dal significato che noi costruiamo a partire da quella conversazione. E se le biblioteche, come afferma (e come illusterà in modo più esteso nel libro di prossima pubblicazione The New Librarianship Field Guide) sono spazi dedicati alla conoscenza – spazi previsti per legge e facilitati, sostenuti dalla comunità, e in cui i bibliotecari si mettono a disposizione della comunità stessa; e se i libri – i database, gli iPad, le stampanti 3D ecc. – non sono che alcuni degli strumenti per raggiungere la conoscenza, allora che cosa bisogna insegnare ai bibliotecari? Per rispondere a questa domanda Lankes riprende alcune parti del suo Atlante e in particolare il capitolo dedicato ai bibliotecari, individuando alcune competenze fondamentali: organizzazione dell’informazione, ricerca dell’informazione, servizio al pubblico, sviluppo della collezione, amministrazione, competenze tecniche, una sostanziale ambiguità (nel senso di apertura alla scoperta, alla sperimentazione e alla negoziazione), e la capacità di lavorare in gruppi interdisciplinari. Ma la verità è che tutte queste competenze sono soggette al cambiamento, nella misura in cui la società e il mondo non sono organismi statici e immutabili. Ragion per cui è indispensabile prevedere un modello di formazione continua e mai conclusa, in grado di rimettere continuamente in circolo e in discussione le informazioni e le competenze acquisite: un modello “circolare” alternativo a quello tradizionale più “lineare” (che prevede una laurea/certificazione professionale, quindi un master, poi eventualmente un dottorato… e basta). All’intervento di Lankes sono seguiti quelli di Federica Marangio (traduttrice del capitolo “Bibliotecari” dell’Atlante della BIblioteconomia Moderna) ed Elena Corradini (che ha curato l’edizione italiana del libro insieme ad Anna Maria Tammaro, e ha significativamente intitolato il suo intervento “Le biblioteche e i bibliotecari italiani sono pronti?”, riflettendo in particolare sulle scelte linguistiche dell’Atlante). La discussione è quindi proseguita con le domande dei presenti, che nella varietà degli argomenti toccati hanno riprodotto perfettamente la complessità e la vastità delle questioni messe in campo da Lankes e dalla sua idea di biblioteconomia. Alcune delle domande (con le relative risposte) sono state riportate dallo stesso Lankes nel suo blog. Le osservazioni conclusive della mattinata sono state affidate ad Anna Galluzzi (responsabile dell’editoria professionale AIB) e Simona Turbanti (Osservatorio Formazione AIB), che hanno coordinato il dibattito. L’impressione complessiva è che la proposta di Lankes non escluda necessariamente l’idea tradizionale di biblioteca, e non intenda certo cancellare 4000 anni di storia. Il focus posto sui bibliotecari, che possono esistere anche senza e al di fuori delle biblioteche, non sminuisce l’importanza della biblioteca come luogo fisico, anche perchè – per usare le parole dello stesso Lankes – “la biblioteca è uno spazio sicuro da dove accedere a idee pericolose”. Si tratta di un valore difficilmente riproducibile – e a cui sarebbe sconsiderato rinunciare.   Sara Chiessi, CSBNO-Consorzio Sistema Bibliotecario Nord Ovest, sara.chiessi(at)gmail.com ","
"
https://aibnotizie.aib.it/paura-del-buio/,Paura del buio: costruire un’idea di sicurezza nelle biblioteche*,,AIB Notizie,,18 Dicembre 2015,,HTML,https://aibnotizie.aib.it/,,,,CC BY-SA 4.0," Piuttosto che semplicemente combattere la corrente falsa dicotomia tra sicurezza e libertà, i bibliotecari dovrebbero creare una rappresentazione alternativa della sicurezza, ottenuta attraverso la conoscenza. Noi temiamo ciò che non conosciamo. È una verità che va dalle favole alla strategia militare. L’altro, il diverso, l’indefinito mettono le persone all’angolo. È apparso anche nella recente reazione agli attacchi di Parigi ed agli attacchi in Africa e Medio Oriente. E sta conducendo verso una deriva pericolosa e fuorviante riguardante l’idea che abbiamo dei migranti e dei musulmani. Per alcuni questa è una visione costruita sul razzismo. Per alcuni è chiaramente un modo per diffondere la paura in cambio di un guadagno politico. Questa visione ignora i fatti (ad esempio i controlli che durano 18-24 mesi sulle persone – più controlli rispetto a qualsiasi altro punto di accesso negli Stati Uniti) e, francamente, anche delle brutte verità (un evidente pregiudizio verso una appartenenza religiosa rispetto ad un’altra). Tuttavia, sebbene il tema basato sul “terrore del musulmano” sia ripugnante e debba essere contestato per il bene dell’anima degli Stati Uniti, vorrei parlare di un tema parallelo. Si tratta di questo: i bibliotecari possono giocare un ruolo importante nel contrastare e creare una rappresentazione alternativa a quella che ho descritto, una rappresentazione che assicuri i valori che noi difendiamo come professione. Dobbiamo sfidare direttamente l’assunto che la “libertà” sia contro la “sicurezza”. Il tema della sicurezza riduce la complessità del prevenire attacchi deliberati alla cittadinanza: rinuncia ad alcune libertà per assicurare la tua sicurezza. Fornisci (al governo) le tue informazioni riservate, la tua libertà di movimento e il diritto di assemblea e noi ci occuperemo di voi. Queste libertà – così va il ragionamento – non sono davvero perdute poiché se tu non hai nulla da nascondere, tu non hai nulla da temere. Si viene a creare così la falsa dicotomia che contrappone la libertà alla sicurezza. Il difetto fondamentale di questo falso assunto è credere che la sicurezza nasca SOLTANTO dalla limitazione dei diritti e delle libertà. Questo è tanto sbagliato quanto la credenza razzista e reazionaria secondo la quale il terrorismo nasce solamente dalla fede islamica, ignorando sia il numero enorme di musulmani che condannano la violenza e sia il terrorismo perpetrato dai cristiani e da altre religioni. Il terrorismo non ha nulla a che fare con l’amore per Dio, ma ha solo a che fare con l’odio verso l’umanità. I bibliotecari devono creare una narrazione sulla sicurezza affermando che questa può essere possibile attraverso la conoscenza. Ogni giorno lavoro con musulmani e buddisti, cristiani ed ebrei, atei e deisti, e probabilmente anche tra i seguaci di Wicca mescolati fra di loro. Ogni giorno mi trovo fianco a fianco con un gruppo diverso di persone della facoltà e di studenti. Un’ampia fetta del nostro corpo studentesco proviene dall’India e dalla Cina. Abbiamo studenti che vengono dal Medio Oriente e dall’ex-Unione Sovietica. Io non ho paura poiché facciamo tutti parte della stessa comunità che gira intorno alla conoscenza. Molti diranno, giustamente, che questa è una comunità privilegiata. Fondamentalmente io mi trovo con persone che possono permettersi l’accesso all’istruzione superiore. È una giusta precisazione. Quindi io chiedo questo: anziché confutare il mio ragionamento, perché non si cerca di assicurare un accesso equo alla conoscenza e all’apprendimento a tutti, come modo per contrastare l’odio e l’insicurezza? Le nostre biblioteche – scolastiche, accademiche, pubbliche, speciali, tutte le biblioteche – dovrebbero essere piattaforme dove le comunità possano unirsi per imparare insieme fianco a fianco. Le biblioteche dovrebbero promuovere l’idea che le società più sicure sono quelle che apprendono insieme. Smettetela di guardare chi chiamo e cosa compro, ed iniziate ad aiutarmi ad apprendere. Datemi una solida opportunità (in questo Paese ed oltre), datemi qualcosa da perdere. La vigilanza di quartiere non dovrebbe prevedere cittadini che tengono d’occhio altri cittadini stranieri, piuttosto le biblioteche potrebbero lavorare per inserirli nelle comunità e trasformarli in alleati. I bibliotecari non possono lottare soltanto contro lo stato di sorveglianza, essi devono creare un’alternativa dove l’apertura al dibattito e la libera circolazione delle idee crei sicurezza. In quanto bibliotecari non dovremmo essere visti semplicemente come ostacolo al lavoro della sicurezza; noi dovremmo essere visti come i pilastri della sicurezza portata avanti attraverso la conoscenza, l’apprendimento e l’impegno comunitario. Tessere della biblioteca anziché carte di identità. Banche dati di articoli anziché banche dati di musulmani. In tempi di crisi le biblioteche sono luoghi di riparo e luoghi che combattono la disinformazione e la paranoia utilizzando i fatti e la ricerca. Questa è un’idea costruttiva che trascende il punto di vista politico o partitico. Rappresenta una visione che trasmette alle nostre comunità (città, università, scuole) che si può stare più sicuri se siamo più intelligenti e consapevoli. Per allontanare l’ignoto, le selve oscure, l’altro, l’alieno, basta un semplice click e una visita. Noi siamo delle isole felici non per sfuggire alla disinformazione e alla paura, ma isole felici per sfuggire all’ignoranza, dove ognuno può abbracciare i membri della sua stessa comunità e costruire una comunità forte e diversa.      Foto David Lankes * Pubblichiamo, per gentile concessione dell’autore, la traduzione dell’articolo di David Lankes “Fear of the Dark: Crafting a Security Narrative in Libraries” del 20.11.2015. Traduzione a cura di Harry Monaco / Redazione AIB Notizie.   ","
 biblioteca, biblioteca pubblica, comunità, conoscenza, dibattito, libertà, sicurezza, uguaglianza "
https://aibnotizie.aib.it/per-la-storia-dei-bibliotecari-italiani-maria-giuseppina-castellano-lanzara/,Per la storia dei bibliotecari italiani: Maria Giuseppina Castellano Lanzara,,AIB Notizie,,28 Luglio 2020,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo un contributo relativo all’intitolazione di una strada in Napoli alla memoria di Maria Giuseppina Castellano Lanzara, storica direttrice  della Biblioteca Universitaria di Napoli per un trentennio. Martedì 21 luglio si è svolta a Napoli la cerimonia di intitolazione di Largo Maria Giuseppina Castellano Lanzara Direttrice della Biblioteca Universitaria di Napoli dal 1936 al 1965. Artefice della rinascita culturale e identitaria della Biblioteca, prima, durante e dopo la Guerra, Castellano Lanzara diresse con passione, determinazione, spirito moderno l’Istituto per circa trent’anni. La Commissione Toponomastica della Città di Napoli, soprattutto la sua componente femminile, ha accolto l’istanza del Direttore Raffaele De Magistris e, all’unanimità ne ha decretato l’intestazione di un toponimo. Il criterio di scelta dello spazio urbano è stato caratterizzato dalla individuazione di un sito immediatamente vicino al contesto dove ha avuto luogo la coraggiosa e tenace azione di Maria Giuseppina Castellano Lanzara. La piazzetta adiacente il monumentale edificio della Federico II, all’angolo di Corso Umberto I con Via Tari, ricorderà per sempre l’opera e la figura di una grande donna. L’evento riveste una grande rilevanza ed un significato quasi emblematico per il mondo delle biblioteche italiane e l’intera comunità professionale. Vi sono infatti luoghi intitolati a personalità che durante la loro vita sono stati bibliotecari (Di Giacomo ne è un classico esempio napoletano), ma questa è la prima volta in Italia, a memoria di chi scrive, che ad un bibliotecario viene dedicato un toponimo quale riconoscimento dell’alto valore civile e culturale che ne ha contrassegnato l’attività ed il ruolo specifico.  Alla cerimonia hanno partecipato il Sindaco di Napoli Luigi de Magistris, il giudice Roberto Castellano, figlio della Direttrice, con la famiglia, il Direttore della Biblioteca, il Rettore dell’Università degli Studi Federico II di Napoli, Arturo De Vivo, e numerose autorità civili e militari. Al termine si è svelata la targa di intitolazione, che così recita: “Largo Maria Giuseppina Castellano Lanzara 1900 – 1979. Direttrice della Biblioteca Universitaria di Napoli dal 1936 al 1965 che guidò – anche in tempo di guerra – con alto senso delle Istituzioni, straordinaria passione civile e profonda cultura”. Queste parole racchiudono la vita di Maria Giuseppina Castellano Lanzara e ne scandiscono il percorso e l’intensa opera professionale ed umana. Fin dal suo insedimento quale Direttrice, nel 1936, appare chiara la sua idea di Biblioteca: non solo un luogo frequentato da studiosi ed eruditi, ma un’Istituzione, una officina culturale aperta al territorio ed a tutta la comunità. L’antica e prestigiosa Biblioteca Universitaria versava, in quegli anni, in una triste condizione di incuria e di decadimento culturale. Una situazione aggravata dal terremoto del 1930 che causò ingenti danni strutturali all’edificio ed alle preziose collezioni, sepolte in gran parte dalle macerie. La Biblioteca rischiava la chiusura. Il pericolo fu scongiurato con determinazione dalla Direttrice che seguì personalmente gli ingenti lavori di ripristino, di consolidamento e di ampliamento dei locali. Grazie al suo vigile e rigoroso controllo, gli interventi si trasformarono anche in una grande opera di ammodernamento. Nel dicembre del 1937 la Universitaria fu così riconsegnata alla Città ed alla piena fruibilità degli studiosi, dei ricercatori e degli studenti. Purtroppo la vita dell’Istituto venne bruscamente interrotta dall’entrata in guerra dell’Italia.  Castellano Lanzara si adoperò con passione e coraggio all’azione di difesa della Biblioteca; elaborò un piano per la salvaguardia delle preziose raccolte che – trasferite in centinaia di casse di legno – furono faticosamente trasportate in posti apparentemente sicuri, come l’Abbazia di Montevergine ed il Convento dei Frati Minori di Minturno. Gli stessi  magazzini del piano terra della Biblioteca furono trasformati non solo in luoghi di ricovero per gli impiegati, ma anche di sistemazione e di conservazione degli antichi cataloghi cartacei e di altre preziose collezioni. In questi anni bui e tragici la Direttrice fu sempre vicina, con grande umanità e solidarietà, al suo esiguo personale; che, a sua volta, le fu accanto nella sua straordinaria azione con affetto e profondo senso di appartenenza.  Con l’arrivo delle truppe alleate in Città seguì un altro momento delicato e difficile. Uno speciale Corpo di Polizia occupò i locali ed il Cortile dell’Università, con il rischio concreto di acquartieramento nella Biblioteca. Castellano Lanzara, con piglio deciso ed energico, scongiurò anche questo pericolo, scrivendo ripetute lettere in inglese ai vertici militari e consegnandole di persona al responsabile, colonello Kraege. Il 9 dicembre del 1943 i locali dell’Universitaria furono dichiarati “off limits”. A distanza di anni, nel 1956,  Castellano Lanzara, nella sua toccante La Biblioteca Universitaria di Napoli durante l’ultima guerra ebbe a commentare: “La targhetta con le prestigiose parole, sospesa fuori del cancello della Biblioteca, sollevò un grande macigno dal mio cuore”. Terminata la Guerra si dedicò ad una straordinaria ripresa dell’attività culturale dell’Istituto, all’ampliamento della offerta dei servizi ed al fondamentale ripristino degli strumenti di consultazione. La piena rinascita culturale dell’Universitaria è testimoniata dalla imponente esposizione bibliografica che la Direttrice allestì nel Salone di Lettura, in occasione del Bicentenario degli Scavi di Pompei e della Stamperia Reale. L’evento ebbe una risonanza nazionale ed internazionale. In occasione della intitolazione è stato ristampato a cura della famiglia Castellano il commosso ricordo che la direttrice conservò della visita di Benedetto Croce, presidente onorario del Comitato scientifico, e del suo vivo compiacimento per la ricchezza e il rigore dell’esposizione. Maria Giuseppina Castellano Lanzara ha coniugato la sua opera di bibliotecaria con una rilevante produzione scientifica. Ha indagato e ricostruito le complesse vicende storiche del libro, dell’editoria e delle Istituzioni bibliotecarie del Viceregno, del Regno borbonico e del periodo post unitario, documentando con rigorosa ricerca storiografica il ruolo e la storia delle biblioteche nella cultura partenopea e del Mezzogiorno. Iscritta dal 1933 all’Associazione Italiana Biblioteche, fu ininterrottamente vicepresidente della Sezione Campania dal 1948 al 1976. A lei dobbiamo preziosi contributi al dibattito nazionale sulla moderna fisionomia delle biblioteche pubbliche, di cui delineò la rinnovata funzione culturale e sociale. La sua riflessione non mancò di concentrarsi sul ruolo specifico delle Biblioteche universitarie, forte anche della sua esperienza sul campo. Ebbe ben chiaro come i mezzi di comunicazione e trasmissione della cultura stessero cambiando, sulla scia del progresso tecnologico, aprendo nuovi e affascinanti scenari. E tuttavia il libro rimane, per lei, strumento fondamentale di conoscenza “… tra le cose più amate dagli uomini degni di questo nome”. A questa nobile figura di donna, al suo coraggio e alla sua militante lungimiranza il 21 luglio la Città di Napoli ha reso un doveroso tributo. Maria Cristina De Crescenzo Biblioteca Universitaria di Napoli mariacristina.decrescenzo@beniculturali.it     ","
 Maria Giuseppina Castellano lanzara "
https://aibnotizie.aib.it/per-marcello-marcucci/,Per Marcello Marcucci,,AIB Notizie,,29 Gennaio 2021,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo questo ricordo di  Marcello Marcucci, bibliotecario storico del Sant’Anna, spentosi a Pisa il 26 gennaio u.s. Il 26 gennaio, dopo una breve malattia, è venuto a mancare Marcello Marcucci. Era nato a Lucca nel 1936.Dopo aver frequentato il prestigioso Liceo classico Machiavelli della sua città, si era laureato in Lettere e filosofia all’Università di Firenze, discutendo una tesi con il professor Francesco Adorno. Era statoresponsabile fin dalla fondazione della Biblioteca della Scuola superiore di studi universitari e perfezionamento di Pisa, poi Sant’Anna. In questa veste aveva organizzato e diretto fino al 2000 una biblioteca che negli anni andò assumendo una crescente importanza nel panorama delle bibliotecheaccademiche pisane e toscane, nelle discipline afferenti alla scuola: politico-giuridiche, ingegneristiche, mediche e agronomiche.Persona di grande curiosità culturale (vero bibliotecario d’antan), aveva continuato a occuparsi di tematiche filosofiche ed epistemologiche, interessi che condivideva –anche con frequenti conversazioni –con l’amico e conterraneo Marcello Pera. Aveva inoltre curato con Francesco Adorno e Natalina Crevani un importante volume sulle Accademie e istituzioni culturali in Toscana, edito da Olshki nel 1988.Quelli che lo hanno conosciuto ne rimpiangono l’enorme cultura, l’amore per la poesia e la musica, e – non certamente ultima – la grande e affabile cortesia. Renato Tamburrini renato.tamburrini@gmail.com ","
"
https://aibnotizie.aib.it/per-mauro-giancaspro/,Per Mauro Giancaspro,,AIB Notizie,,18 Aprile 2023,,HTML,https://aibnotizie.aib.it/,,,,CC BY-SA 4.0," Nella giornata di ieri è venuto a mancare Mauro Giancaspro. Bibliotecario dalla fine degli anni settanta presso il Ministero per i beni e per le attività culturali, Biblioteca Universitaria di Napoli, fu in seguito direttore della Biblioteca Statale di Cosenza e dal 1995 al 2014 direttore della Biblioteca Nazionale di Napoli. Solo con queste poche righe si può rendere evidente il suo contributo al settore delle biblioteche italiane. Ma Mauro Giancaspro ha rappresentato anche altro: è stato un intellettuale animato da una umanistica curiosità per tutto ciò che gli si muoveva attorno e che nel lungo periodo di direzione di un organismo importante e complesso come la Biblioteca Nazionale di Napoli ha saputo coniugare la competenza gestionale con l’innovazione.  Uno spirito generoso che,  non posso dimenticarlo,  fu tra i funzionari che mi accolsero all’inizio del mio lavoro nella Biblioteca Universitaria di Napoli nell’ormai remoto 1983.  Un abbraccio affettuoso a Vittoria.    ","
"
https://aibnotizie.aib.it/per-una-medicina-umanistica/,Per una medicina umanistica,,AIB Notizie,,13 Settembre 2021,,HTML,https://aibnotizie.aib.it/,,,,CC BY-SA 4.0,"  Il patrimonio librario della Biblioteca dell’Università Campus Bio-Medico di Roma Le biblioteche biomediche possono rivestire un ruolo di grande importanza nella formazione di futuri medici in grado di comportarsi “secondo scienza e coscienza” (Tambone 2013), promuovendo una visione più completa della medicina attraverso una prospettiva etica, culturale e sociale. In quest’ottica, l’attenzione alla storia della medicina rientra senz’altro tra i modi con cui una biblioteca può trasmettere questa visione ai futuri professionisti sanitari. Fin dalla sua istituzione, avvenuta nel 1993, la biblioteca dell’Università Campus Bio-Medico di Roma (UCBM) si occupa dell’acquisizione di volumi legati all’ambito delle medical humanities (filosofia, antropologia, storia della medicina, arte, poesia e letteratura, psicologia, diritti umani), nonché dell’ordinamento, conservazione e accessibilità di diversi fondi storici e collezioni speciali. Queste raccolte, oltre a offrire a studenti e ricercatori interessanti spunti di ricerca nel campo della storia della medicina, contribuiscono a divulgare una cultura storico-medica e umanistica. La sezione storica Una parte importante della sezione storica della biblioteca è costituita dalla cospicua collezione di circa 800 volumi appartenuti al prof. Leonardo Donatelli (1911–1992). Si tratta di una raccolta libraria di notevole pregio, sia dal punto di vista testuale che materiale, che comprende diverse cinquecentine, seicentine e settecentine, oltre a importanti trattati medici e chirurgici di fine ‘800 e inizio ‘900. Toccare e sfogliare questi tesori costituisce senz’altro un modo stimolante di studiare e comprendere l’affascinante storia della medicina, dato che il libro antico in quanto “oggetto” è espressione di connotati storici, sociali e culturali relativi all’epoca in cui è stato prodotto. Gli studenti possono dunque conoscere alcuni aspetti della storia della loro professione direttamente dalle illustrazioni dell’intero corpo umano che corredano una rara edizione dell’Anatomia Bartholiniana di Tommaso Bartolino, o dalle tavole botaniche di un pregiato erbario seicentesco. Sarebbe interessante se in futuro la biblioteca potesse organizzare dei laboratori didattici per lo studio del libro antico di medicina rivolto a studenti e giovani ricercatori. La biblioteca preserva anche raccolte più piccole, come quella, per esempio, appartenuta al prof. Gioan Battista Dell’Acqua (1901–1991), medico e accademico di origini emiliane. Il fondo comprende circa 250 volumi, di cui una buona parte in lingua francese e tedesca, pubblicati in un arco temporale che copre la prima metà del XX secolo. Benché non si distingua per il grande valore materiale degli esemplari, questa piccola biblioteca medica è di grande interesse storico in quanto consente di ricostruire la produzione dell’editoria scientifica nel Novecento, non solo italiana ma anche quella d’oltralpe grazie alla presenza di numerosi volumi pubblicati dalle più autorevoli case editrici francesi e tedesche di quel periodo. Di recente catalogazione è un fondo librario appartenuto al Capitano medico di complemento dott. Giuseppe Piacentini Rinaldi (1881–1935), dono all’Università dell’architetto Alberto Tavazzi (1912–2006), noto scenografo, attore pittore e fotografo italiano. Si tratta di libri francesi ed italiani risalenti alla prima metà del XX secolo; trattano diverse specialità mediche, come la dermatologia, l’ostetricia, la ginecologia, e non mancano i trattati di chirurgia, sia generale che specialistica. Il fondo rispecchia quindi l’impostazione generale della cultura medica del periodo, ma lascia spazio anche a testi ed autori più innovativi, dalle cui teorie nascerà gran parte della scienza medica successiva. Si ricordano a tal proposito un testo di Hyppolite Bernheim (1840-1919), noto neurologo fondatore della Scuola di Nancy. Bernheim si interessò soprattutto allo studio delle isterie, come all’epoca venivano definiti i disturbi psicologici, per la cui cura utilizzava l’ipnosi. Le sue teorie vennero poi riprese da Sigmund Freud. Per quanto riguarda i testi italiani, si segnala il testo “Dei medici futuri”, di Augusto Murri (1841–1932), il fondatore dell’odierna clinica medica, intesa come disciplina distinta dalla sperimentazione e dal sapere medico in generale. La sezione storica è stata inoltre recentemente arricchita dalla donazione fatta dagli eredi del prof. Andrea Benagiano (1904–1977). Il fondo è giunto alla biblioteca dell’università in aprile 2021 ed è in attesa di essere catalogato. Andrea Benagiano ebbe una brillante carriera medico-scientifica, con numerosi riconoscimenti in Italia e all’estero, e fu direttore dell’Istituto Superiore di Odontoiatria “George Eastman” di Roma, che sotto la sua guida raggiunse livelli molto alti di efficienza scientifica e assistenziale. La catalogazione di questo fondo librario permetterà senza dubbio di far luce su alcuni aspetti della vita e attività di questo maestro che ha lasciato un’impronta importante nella storia dell’odontoiatria italiana. Le collezioni speciali Oltre ai fondi storici, la biblioteca UCBM possiede alcune collezioni speciali di ambito storico-medico. Tra queste spicca la raccolta “Himetop”, contenente volumi e opuscoli che documentano ogni tipo di memoria materiale legata alla storia della medicina (dagli antichi ospedali ai monumenti, dalle collezioni museali ai giardini botanici). Questa raccolta nasce insieme al progetto Himetop – Historical Medical Topographical Database (himetop.net) lanciato nel 2007 dall’Università Campus Bio-Medico, un database ad accesso libero che raccoglie e documenta fotograficamente siti e oggetti legati alla storia sanitaria di una determinata area geografica. Inoltre, perseguendo un’idea ispirata al medico-umanista William Osler (1849–1919), la biblioteca ha costituito nel corso degli anni un’ampia collezione dedicata alle biografie dei protagonisti della storia sanitaria, con oltre 1200 titoli tra biografie, autobiografie, memorie, discorsi commemorativi, necrologi, biografie collettive, enciclopedie e dizionari biografici. Osler è noto per essere stato un collezionista di opere mediche antiche e per il grande apprezzamento che nutriva verso il genere delle biografie mediche, considerando tali scritti una fonte d’ispirazione per i giovani medici. In effetti, leggere la storia dei protagonisti del passato, costellata di grandi e piccoli successi così come anche da costanti sfide, può dare ai giovani un senso d’incoraggiamento per il percorso professionale scelto. Medicina e libri Attraverso le sue raccolte, dunque, la biblioteca UCBM incoraggia a conoscere, apprendere, studiare e divulgare il lato umanistico della scienza medica, arricchendo le esperienze di apprendimento dei futuri medici e contribuendo a migliorare la loro capacità introspettiva. Infine, la biblioteca promuove la rivalutazione e la circolazione di vecchi libri di medicina attraverso l’iniziativa del book sharing, che si tiene ogni anno e in cui gli studenti (e tutti coloro che sono interessati) possono prendere gratuitamente un libro lasciandone un altro in cambio. Catalogo online della Biblioteca UCBM: https://opac.unicampus.it/ Riferimenti bibliografici Augusto Murri. Dei medici futuri. Roma: Amministrazione del giornale Il Policlinico, 1920.Himetop – The History of Medicine Topographical Database <http://himetop.net> (ultima consultazione 12/09/2021).Hyppolyte Bernheim. L’hystérie: définition et conception – pathogénie traitment. Paris: Octave Doin et Fils, 1913.Luca Borghi. “A thing of beauty is a joy for ever”. Sul come aiutare gli studenti a capire che è bello – e utile – studiare la Storia della Medicina. «Medic», 21 (2013), n. 1, p. 90-96.Paolo Preziosi, Paolo Paolucci. Figure di maestri: il professor Leonardo Donatelli e la sua biblioteca. Un’esperienza di catalogazione di una raccolta storica. «Medic», 26 (2018), n. 2, p.  87-90.Sofia Fagiolo. Tra i libri di un medico del Novecento. «Biblioteche oggi», 39 (2021), Marzo, p. 68-71.Vittoradolfo Tambone. Medical humanities e formazione del medico. «Medic», 21 (2013), n. 1, p. 25-36. Sofia Fagiolo, Università Campus Bio-Medico di Roma s.fagiolo@unicampus.it Maria Crapulli, Università Campus Bio-Medico di Roma m.crapulli@unicampus.it ","
 Collezioni speciali, Storia della medicina "
https://aibnotizie.aib.it/piccoli-lettori-grandi-visioni-un-progetto-in-continua-evoluzione/,"Piccoli lettori, grandi visioni: un progetto in continua evoluzione",,AIB Notizie,,9 Aprile 2019,,HTML,https://aibnotizie.aib.it/,,,,CC BY-SA 4.0," Promuovere la lettura fin dalla più tenera età e sostenere le buone pratiche che contribuiscono ad arricchire il lavoro costante e quotidiano delle biblioteche pubbliche: questi sono alcuni degli obiettivi che hanno guidato l’AIB nella terza edizione del progetto di promozione del Programma Nati per Leggere, promosso e finanziato dalla Regione Lazio – ai sensi della L.R. 21 ottobre 2008, n. 16, «Iniziative e interventi regionali in favore della promozione del libro, della lettura e delle piccole e medie imprese editoriali del Lazio» – con D.G.R. 513/2018. Tante le novità di quest’anno, a partire dal nome dato al progetto: “Piccoli lettori, grandi visioni. La promozione della lettura attraverso le biblioteche del Lazio: Nati per Leggere … e oltre”. Un titolo che cerca di racchiudere le intenzioni più profonde dell’iniziativa: a partire dalle solide basi del Programma Nati per Leggere, mettere in circolo la conoscenza diffusa di autori, illustratori e bibliotecari per accompagnare i piccoli lettori – e chi piccolo non lo è più – a scoprire la bellezza delle storie, della lettura e dei libri come compagni di viaggio fedeli e duraturi. Dal 2016, grazie a questo progetto, tante biblioteche del Lazio hanno accolto esperti del settore della letteratura per l’infanzia che, attraverso letture e laboratori, hanno condiviso le proprie competenze ed esperienze con bambini, bibliotecari, genitori, insegnanti. Ogni anno vengono coinvolte sei diverse biblioteche: dalla punta nord della regione fino ai confini a sud; dalle biblioteche di paesi con poco più di 1000 abitanti fino alle grandi biblioteche pubbliche dei capoluoghi di provincia. In questa varietà di contesti, ricca di sfumature ed energie, l’AIB si pone come un ponte, uno strumento per mettere in rete le biblioteche regionali tra di loro e sostenerle in un continuo processo di formazione e aggiornamento. A partire dal confronto e dall’ascolto dei bisogni delle realtà coinvolte nelle edizioni precedenti, quest’anno il progetto si è arricchito di nuove idee e possibilità di sviluppo. La necessità di acquisire competenze specifiche nel campo della letteratura per l’infanzia, evidenziata da molti bibliotecari, si è trasformata in un corso di formazione, dal titolo “La biblioteca per bambini e ragazzi”, tenuto da Anna Maria Di Giovanni lo scorso dicembre. Ed è stato proprio questo momento di riflessione e approfondimento a dare avvio al “dietro le quinte” del progetto, permettendo ai bibliotecari di conoscersi, di scambiarsi idee e consigli e di aggiornarsi su aspetti che riguardano da vicino il loro lavoro e le collezioni librarie che gestiscono all’interno della propria biblioteca. Sull’onda di questa spinta positiva, dopo Natale è iniziato il tour, o meglio, un vero e proprio viaggio on the road a bordo del BiblioHUB, la biblioteca mobile dell’AIB, progettata da AlterStudio e presentata nel 2016 alla 15. Mostra Internazionale di Architettura della Biennale di Venezia nell’iniziativa “Taking Care – Periferie in azione”. Il BiblioHUB è uno strumento ricco di potenzialità e di significati: nato per radicare cultura e socialità in aree di marginalità, per “Piccoli lettori, grandi visioni” ha portato il suo messaggio inclusivo anche nei centri storici di paesi e città, dimostrando che dove ci si aggrega attorno ai libri si crea comunità, al di là di ogni distinzione tra centro e periferia. Il BiblioHUB, col suo forte impatto visivo, attira gli sguardi e la curiosità di piccoli e grandi: genera stupore e meraviglia aprirne lo porte e vedere tanti libri che viaggiano su quattro ruote in cerca di lettori pronti a dar voce alle storie che in ogni tappa si animano in modo diverso. Il BiblioHUB diffonde insomma, in modo concreto e materiale, il suo messaggio di advocacy propositiva, rappresentando una nuova – e in fondo antica – visione di biblioteca pubblica: aperta, in contatto con i lettori, costituita da pubblicazioni aggiornate e qualitativamente selezionate. Come un filo rosso, il BiblioHUB ha dunque accompagnato il progetto nelle sei biblioteche del Lazio prescelte per questa edizione del progetto. Prima tappa: San Lorenzo Nuovo, grazioso paesino di poco più di 2.000 abitanti, in provincia di Viterbo, affacciato sul lago di Bolsena. Ad accoglierci la bibliotecaria Tiziana Fiordiponti e i rappresentanti dell’amministrazione comunale in una piccola e vivace biblioteca, posta vicino alla scuola del paese. Qui è stata inaugurata un’altra grande novità di questa edizione del progetto: il corso per volontari Nati per Leggere, a cui hanno partecipato i residenti di San Lorenzo Nuovo e dei Comuni limitrofi. Grazie al Coordinamento NpL Lazio, composto da Fernanda Melideo (ACP), Ottavia Murru (AIB) e Mariella Procacci (CSB), è stato possibile formare nuovi lettori volontari che sul territorio avranno un ruolo importante nel realizzare e diffondere il Programma NpL. All’arrivo il BiblioHUB ha inoltre aperto le porte a gruppi di piccoli lettori che hanno potuto scoprire ed ascoltare le tante storie itineranti ben visibili sugli scaffali. E proprio i bambini hanno materialmente portato in dono alla biblioteca i libri, preselezionati tra quelli proposti dalla bibliografia Nati per Leggere, con una piccola cerimonia simbolica che si è ripetuta in ciascuna biblioteca coinvolta nel progetto. Con l’entusiasmo di aver conosciuto una nuova realtà, il viaggio è proseguito alla volta di Contigliano, a pochi chilometri da Rieti, dove, in una bella e nuova biblioteca, ci aspettavano  Raffaella Leoncini, Mirko Argento e i rappresentanti dell’amministrazione comunale. Come per la prima tappa, tutti i bambini di 5 e 6 anni, nessuno escluso – in un piccolo paese è possibile anche questo – hanno scoperto il BiblioHUB e si sono immersi in storie e letture ad alta voce. E anche qui è stato realizzato un corso per volontari Nati per Leggere: attraverso questi corsi è stata lasciata una traccia preziosa per le comunità locali, un primo passo nel percorso che si spera possa portare alla nascita di nuovi gruppi attivi nei Comuni delle due province di riferimento. Terza Tappa: Ladispoli, in provincia di Roma, con la sua grande biblioteca su più livelli, intitolata a Peppino Impastato. Qui la poesia del mare d’inverno ha incontrato un’altra poesia, meno comune, quella dei numeri. Introdotta dalla bibliotecaria Marina Panunzi, abbiamo ascoltato Anna Cerasoli, una matematica a cui piace raccontare storie e che ha fatto scoprire ad adulti e bambini la magia dei numeri: ci siamo immersi in un mondo di formule e ci siamo resi conto che la natura e il mondo in cui viviamo non sono altro che una complessa, e allo stesso tempo semplice, regola logico-matematica. La “signora dei numeri” ha catturato l’attenzione dei grandi, in un incontro a loro dedicato, e dei più piccoli che con lei hanno contato e raccontato. Con questa giornata in particolare si è inteso sottolineare l’apertura dell’ultima edizione della Bibliografia NpL all’educazione al pensiero logico e scientifico. Dopo aver regalato libri e parlato del programma Nati per Leggere siamo ripartiti alla volta di Genzano, a sud della provincia di Roma. La Biblioteca comunale “Carlo Levi” ci ha accolto in un’avvolgente palazzina, nel cui lucernario centrale crescono grandi piante che con la loro forza e vitalità offrono uno splendido scenario simbolico delle radici e delle ramificazioni che la lettura può far germogliare. Qui abbiamo incontrato la bibliotecaria, Maria Grazia Forcina, il direttore del Consorzio Sistema Bibliotecario Castelli Romani, Giacomo Tortorici, l’Assessore alla Cultura Francesca Saitta  e l’ospite della giornata, Susanna Mattiangeli, vincitrice nel 2018 del prestigioso Premio Andersen come miglior scrittrice per l’infanzia, per animare prima letture e laboratori con i bambini (sollecitati dalla lettura del suo libro “Uno come Antonio” a rappresentare se stessi nelle molte sfumature del loro carattere), poi una riflessione sullo stato attuale della letteratura per l’infanzia oggi e sulla sua possibilità di essere considerata letteratura a tutti gli effetti, rivendicando il ruolo intellettuale dei suoi autori. Di nuovo a bordo del BiblioHUB, abbiamo attraversato i Castelli romani e siamo approdati a Latina. Francesca Cirilli ci ha accolti in biblioteca, una grande biblioteca, vivace e molto frequentata da giovani liceali, universitari e da tanti bambini grazie al gruppo locale Nati per Leggere, particolarmente attivo all’interno del territorio. Ad aspettarci abbiamo trovato gli Assessori Silvio Di Francia, Gianmarco Proietti, Cristina Leggio e i rappresentanti del locale Patto per la lettura. Qui abbiamo incontrato una delle voci più rappresentative del panorama editoriale per bambini: Antonella Abbatiello, illustratrice e scrittrice, da tanti conosciuta e profondamente amata. In un incontro rivolto agli adulti, abbiamo potuto conoscere da vicino l’autrice, ripercorrendo insieme le tappe più importanti del suo percorso professionale connotato da uno stile sempre diverso e sempre fortemente comunicativo; abbiamo scoperto il dietro le quinte del lavoro di un’illustratrice, le diverse modalità con cui può collaborare con le altre figure del settore – autori ed editori – e le tante opere d’arte laboratoriali che possono scaturire dallo scambio con bambini e ragazzi. E proprio i più piccoli hanno avuto modo di leggere e creare con Antonella partendo dal suo libro “Case così”. Ultima tappa, Sant’Andrea del Garigliano in provincia di Frosinone: con la splendida accoglienza del Sindaco Giovanni Rossi e dell’Assessore all’Istruzione Katia Di Lucia, presente anche il referente del sistema bibliotecario Valle dei Santi, Romeo Rossi, e una radio locale che ha coperto in diretta l’evento, abbiamo ascoltato Milena Tancredi, referente nazionale AIB nel programma Nati per Leggere, che ha saputo coinvolgere e interessare piccoli e grandi: e così anche qui una giornata ricca di riflessioni e storie, tante storie. Con la biblioteca di Sant’Andrea si è concluso, nel migliore dei modi, un viaggio intenso ed emozionante: sono nati nuovi contatti, nuove reti tra le biblioteche appartenenti all’OBR (Organizzazione Bibliotecaria Regionale del Lazio) che hanno risposto all’invito dell’AIB a partecipare al progetto e siamo certi che il prossimo anno nuove biblioteche aderiranno con entusiasmo all’iniziativa. La diffusione del programma Nati per Leggere, che in questa occasione è stata veicolata attraverso i corsi di formazione per lettori volontari, il dono dei libri e gli incontri con gli autori, contribuirà a stimolare la curiosità e la crescita di piccolissimi lettori che, un domani, diventeranno cittadini consapevoli. E allora grazie alle biblioteche comunali, dalle più grandi alle più piccole, perché esistono e resistono nel mantenere la loro funzione di presìdi del libro e della lettura, diffusi e capillari, e grazie ai bibliotecari che portano nel loro lavoro quotidiano l’energia e il fermento per mantenere sempre viva e in costante evoluzione la sottile trama che lega i bambini, i ragazzi e i libri. Un grazie speciale a tutte le biblioteche che in questi anni hanno partecipato: in ordine cronologico, Cori (LT), Bracciano (RM), Poggio Mirteto (RI), Soriano nel Cimino (VT), Subiaco (RM), Sora (FR), Rieti, Lanuvio (RM), Acquapendente (VT), Cisterna di Latina (LT), San Giorgio a Liri (FR), Formia (LT), e ancora San Lorenzo Nuovo (VT), Contigliano (RI), Ladispoli (RM), Genzano (RM), Latina e Sant’Andrea del Garigliano (FR),  grazie ai mille adulti e ai mille bambini incontrati in questi anni; a chi profonde le proprie energie nell’avvicinare alla lettura i bambini, anche grazie al programma Nati per Leggere e alla regione Lazio che ha reso possibile questo viaggio verso tanti Piccoli Lettori con grandi visioni. Qui potete trovare una narrazione video del progetto “Piccoli Lettori Grandi Visioni” di quest’anno: https://vimeo.com/326923083  Egizia Cecchi <cecchi.egizia@gmail.com> ","
 BiblioHUB, Nati per Leggere, Piccoli lettori grandi visioni "
https://aibnotizie.aib.it/piccoli-lettori-grandi-visioni-la-promozione-della-lettura-attraverso-le-biblioteche-del-lazio-nati-per-leggere-e-oltre/,"Piccoli lettori, grandi visioni.   La promozione della lettura attraverso le biblioteche del Lazio:  Nati per Leggere… e oltre",,AIB Notizie,,6 Aprile 2021,,HTML,https://aibnotizie.aib.it/,,,,CC BY-SA 4.0," Alla fine del mese di febbraio 2021 si è conclusa la quinta edizione di Piccoli lettori, grandi visioni. La promozione della lettura attraverso le biblioteche del Lazio: Nati per Leggere… e oltre, progetto promosso dalla Regione Lazio e curato dalla Sezione Lazio dell’AIB. Piccoli lettori, grandi visioni, oltre a promuovere il programma Nati per Leggere tra le comunità laziali, vuole essere un punto di incontro e di confronto tra i tanti bibliotecari che si occupano di ragazzi e bambini nelle numerose biblioteche pubbliche della nostra regione: luoghi strategici e vitali per una costante e capillare promozione della lettura nei nostri territori. In mesi complessi e particolari, le biblioteche del Lazio sono state coinvolte in un’edizione completamente on line del progetto che, pur invariato negli obiettivi, è stato completamente rinnovato rispetto al passato. Le attività iniziali hanno coinvolto i bibliotecari in due corsi di formazione che, come ogni anno, hanno approfondito due tematiche: le biblioteche per ragazzi e il servizio bibliotecario pubblico. Il primo corso è stato tenuto da Luigi Paladin (Bibliotecario, Psicologo e esperto di Biblioteche per ragazzi) capace di innovare e capovolgere stereotipi che incastrano -e spesso depauperano- la visione dei piccoli utenti e dei  servizi bibliotecari a loro dedicati. Paladin ha offerto dodici ore di formazione in grado di superare i limiti del virtuale, sapendo arrivare al nocciolo di questioni e problematiche che accomunano molte biblioteche e sale ragazzi del nostro territorio. Il secondo corso è stato tenuto da Luca Ferrieri (Consulente scientifico della Fondazione per leggere) che ha portato il dibattito fuori dalle biblioteche, in ambiti più vasti, un passaggio indispensabile per tentare di comprendere gli enormi cambiamenti che questa pandemia apporterà al lavoro, ai servizi e alla vita delle biblioteche che abitiamo. L’avvio vero e proprio di Piccoli lettori, grandi visioni è avvenuto in realtà prima della formazione dedicata a tutti i bibliotecari dell’Organizzazione Bibliotecaria Regionale (OBR) del Lazio, con la consueta call volta ad individuare le biblioteche protagoniste della quinta edizione di questo progetto, una per ciascuna provincia del Lazio (e quest’anno con un bis per una fortunata provincia). A ciascuna delle biblioteche vincitrici è stato dedicato un Corso per volontari Nati per Leggere: un percorso di formazione a distanza messo a punto dal C.S.B. (Centro per la salute del bambino) con una parte di FAD, che i partecipanti hanno potuto svolgere autonomamente e secondo le proprie esigenze, e un webinar conclusivo per conoscersi e confrontarsi sui temi trattati. Una risposta forte che il C.S.B. ha messo a punto proprio durante il primo periodo di emergenza sanitaria e che ha permesso al programma Nati per Leggere di non fermarsi nonostante tutto, continuando a crescere anche in termini di qualità. Le sei biblioteche vincitrici della quinta edizione sono state: Biblioteca comunale di Canepina (VT), Biblioteca comunale di Mentana (RM), Biblioteca comunale “Pierina Carfagna” di Priverno (LT), Biblioteca comunale Paroniana di Rieti, Biblioteca comunale “Danilo Testa” di Serrone (FR), Biblioteca consorziale di Viterbo. La provincia di Viterbo è stata quella interessata da un doppio intervento ed è alla biblioteca del capoluogo viterbese che è stato dedicato un percorso formativo aggiuntivo: un corso misto per volontari Nati per Leggere e Nati per la Musica. L’obiettivo dei corsi di formazione per volontari NpL è quello di formare nuovi gruppi locali che portino avanti, nei rispettivi territori, costanti percorsi di promozione dell’abitudine della lettura in famiglia, coinvolgendo nelle persecuzione di questo obiettivo tutte le figure che ruotano intorno al bambino: bibliotecari, educatori, pediatri, insegnanti e tutta la comunità che con impegno civico vuole sostenere una reale politica di promozione della lettura. Per supportare il raggiungimento di questo obiettivo, Piccoli lettori, grandi visioni dona ai territori coinvolti tutti gli strumenti necessari alla nascita di un gruppo locale NpL forte e stabile, oltre alla formazione, i libri: belli, di qualità e adeguati ad ogni fascia d’età. A ciascuna biblioteca vincitrice sono stati quindi donati oltre 60 albi illustrati selezionati tra quelli della bibliografia Nati per Leggere, 15 manuali per docenti e bibliotecari scelti tra le pubblicazioni AIB relative al tema della promozione della lettura per bambini e ragazzi. Inoltre è stato donato materiale (locandine e pieghevoli in tante lingue) per promuovere e diffondere il programma NpL in tutti gli spazi della città frequentati da genitori e bambini. Un altro appuntamento che ha visto la partecipazione di un pubblico numerosissimo composto da un mix di bibliotecari, insegnanti, volontari NpL, genitori e semplici appassionati, è stato quello con l’autrice Emanuela Bussolati, che è stata capace di trasmettere ad ognuno dei partecipanti la forza, la tenacia e la dolcezza di cui non si può fare a meno in questo periodo così complesso. Questa quinta edizione del progetto si è conclusa con una tavola rotonda dal titolo “Piccoli lettori in biblioteca: risorse e servizi tra sfide e proposte”, che ha rappresentato un’occasione di confronto tra esperti del settore, con uno sguardo ai contesti nazionali e internazionali e agli andamenti regionali e locali. A coordinare la tavola rotonda è stata Milena Tancredi (Componente Comitato Esecutivo Nazionale dell’AIB con delega alla Advocacy e Promozione della lettura); sono intervenute per i saluti istituzionali la Dott.ssa Cristiana Pimpini (Dirigente Area servizi culturali e promozione della lettura. Regione Lazio. Direzione regionale cultura, politiche giovanili e Lazio creativo) e Lucia Antonelli (Presidente AIB Lazio). La relazione introduttiva è stata tenuta da Luca Ferrieri che, allontanandosi solo in apparenza dai temi cardine del progetto, ha avviato la tavola rotonda con un intervento dal titolo inequivocabile “Biblioteche e pandemia. Fuga dagli adulti”. La parte centrale della tavola rotonda ha ruotato intorno alle biblioteche per bambini e ragazzi: il primo intervento è stato quello di Luigi Paladin, seguito da Antonella Lamberti (Componente IFLA Standing Committee Libraries for Children and Young Adults), Anna Maria Di Giovanni (Componente Commissione nazionale biblioteche e servizi per ragazzi dell’AIB) e infine Luisa Marquardt (Coordinatrice Commissione nazionale biblioteche scolastiche e centri risorse educative dell’AIB e membro IFLA School Libraries Section) che hanno riportato le ultime tendenze internazionali e nazionali, oltre che quelle relative alle biblioteche scolastiche. In conclusione gli interventi di Ottavia Murru (Osservatorio editoriale NpL) e delle referenti del Coordinamento NpL Lazio, Mariella Procacci e Egizia Cecchi. Per concludere il racconto di questo progetto e andare oltre all’uso delle parole, di seguito si riportano i numeri del progetto e qualche bella immagine. Se per i primi si deve ringraziare la comunità laziale che numerosa ha partecipato a questo progetto, per i secondi si ringraziano Diletta Damiano, graphic designer che ha curato l’immagine anche di questa edizione e Agostino Loffredi che con un video ci racconta ciò che è stata questa quinta edizione di Piccoli lettori, grandi visioni. Il saluto e il ringraziamento finale va in particolare alla Regione Lazio che, dimostrando di sostenere con costanza questo progetto, permette di pensare al futuro con slancio e ottimismo. Alcuni numeri: 124 ore di incontri on line e formazione 75  bibliotecari OBR formati 180 nuovi volontari Nati per Leggere 475 libri (albi illustrati e manuali) donati alle biblioteche vincitrici 150 partecipanti alla tavola rotonda e all’incontro con l’autrice Emanuela Bussolati VIDEO: https://vimeo.com/531949224 Egizia Cecchi CER AIB Lazio ","
 AIB Lazio, Nati per Leggere "
https://aibnotizie.aib.it/plus-italia-2012/,Plus Italia 2012,,AIB Notizie,,18 Novembre 2012,,HTML,https://aibnotizie.aib.it/,,,,CC BY-SA 4.0," Il 19 ottobre scorso ha avuto luogo a Roma nello spazio di Roma Eventi (piazza della Pilotta) il convegno “P.L.U.S. Italia – Professionisti liberi uniti per lo sviluppo dell’Italia”, fortemente voluto ed organizzato dal CoLAP, Coordinamento delle Libere Associazioni Professionali. Com’è noto, il CoLAP raccoglie oltre 200 associazioni non ordinistiche, ossia per le quali non è prevista l’iscrizione ad un albo o ad un collegio professionale. Per dare un’idea della molteplicità delle professioni coinvolte, ricordiamo oltre ai bibliotecari gli interpreti, gli archeologi, i pedagogisti, i tributaristi, gli informatici, i grafologi, i musicoterapeuti, i counselor, i biotecnologi, i consulenti editoriali, i grafici, gli psicoterapeuti… L’AIB aderisce al CoLAP dal 2001, principalmente sulla base della convinzione che anche quella del bibliotecario sia una professione autonoma, fondata sulle competenze, sull’autonomia di giudizio, intellettuale e tecnica che merita un riconoscimento adeguato e che l’AIB sia l’organismo più idoneo a certificarne e garantirne le competenze professionali e il rispetto di precisi standard qualitativi. La giornata è stata caratterizzata nella mattinata dal dibattito politico, moderato da Antonio Polito, cui hanno partecipato il sottosegretario al Ministero dell’economia e delle finanze, Gianfranco Polillo, il presidente della X Commissione al Senato, il senatore Cesare Cursi, l’on. Ignazio Abrignani e la senatrice Annarita Fioroni, relatori PDL sulle associazioni professionali, il responsabile economia e lavoro del PD Stefano Fassina, il sociologo Pierpaolo Prandstaller, il segretario dei Radicali Italiani Mario Staderini. Il Presidente del CoLAP Giuseppe Lupoi ha aperto la giornata e la Direttrice del CoLAP Emiliana Alessandrucci ha letto il discorso di chiusura. Al centro del dibattito il disegno di legge per la regolamentazione delle associazioni professionali che, votato alla Camera, ora è all’esame del Senato. Si tratta di una legge attesa da decenni “la cui emanazione non può più essere rimandata”, come ha sottolineato lo stesso Lupoi e come hanno ribadito più voci degli astanti nel corso della giornata, in alcuni casi anche con toni piuttosto accesi. Cesare Cursi ha affermato che tale testo sarà approvato entro novembre, anche se Gianfranco Polillo ha frenato un po’ precisando che, qualora fossero presentati emendamenti, il tutto potrebbe slittare al prossimo anno. Ricordiamo che la legge è stata approvata in prima lettura alla Camera a metà aprile di quest’anno, in un testo unificato che raccoglie 5 proposte di legge in materia di professioni non organizzate in ordini o collegi. Il CoLAP ha inoltre presentato l’indagine “Professioni associative Wave 2012”, un vero e proprio “ritratto” dei professionisti associativi, che rappresentano il 14% della forza lavoro (sono 3 milioni e 227 mila) e producono il 4% del Pil. Tra gli iscritti alle associazioni non ordinistiche un’alta percentuale di donne tra i 30 e i 40 anni (il 43%) e di laureati,  specializzati e dottori di ricerca (73%). Accanto al dibattito politico nel corso della giornata molte associazioni hanno proposto seminari, tavole rotonde, dimostrazioni pratiche che hanno consentito ai partecipanti di avvicinarsi al variegato mondo delle professioni associative le quali, a loro volta, hanno potuto scambiarsi esperienze e “fare rete”. L’AIB ha voluto partecipare all’evento preparando un video, dal titolo “Bibliotecario, una professione per passione” – diviso in due parti – che è stato trasmesso a rotazione sui monitor presenti in vari punti dello spazio convegnistico. Il lavoro del bibliotecario è stato presentato nella sua realtà di vera professione culturale e tecnica, svolta nell’ambito ed intorno alle biblioteche, istituzioni fondamentali che consentono ai cittadini di apprendere ed informarsi ad ogni livello. Il video – privo di colonna sonora a causa del contesto e dotato di sottotitoli esplicativi – è stato realizzato da Gabriele De Veris grazie alla collaborazione di vari soci e sezioni che hanno contribuito con foto e suggerimenti, e sarà presto disponibile su AIB WEB. L’AIB ha inoltre collaborato all’incontro dell’AIP  (Associazione informatici professionisti) dal titolo “Metodologie per la valutazione delle competenze professionali: modelli, norme tecniche e soluzioni tecnologiche”, svoltosi nella Sala Foscolo nel primo pomeriggio. L’incontro è stato introdotto e moderato da Andrea Violetti, presidente AIP, che ha esposto il quadro delle metodologie che è possibile mettere in atto per la valutazione delle competenze professionali, inclusi gli aggiornamenti dei professionisti, e per gestirne le relative informazioni in modo da offrire al mercato indici di professionalità oggettivamente verificabili: un compito di grande responsabilità per ciascuna associazione. Il Presidente AIB Stefano Parise ha illustrato il percorso adottato dall’AIB per l’attestazione delle competenze professionali dei bibliotecari, spiegando come dall’Albo dei bibliotecari l’Associazione sia arrivata alla definizione dei profili professionali delle figure impegnate nella gestione del patrimonio bibliotecario e informativo. Molti i casi concreti illustrati dai rappresentanti di UNINFO, della TÜV Italia, dell’Associazione Nazionale Informatici Pubblici e Aziendali, di Federmanager Quadri, della Fondazione Politecnico di Milano, per citare alcune delle realtà presenti. Il confronto con gli altri professionisti è stato molto interessante e ha lasciato emergere, tra le altre cose, che la direzione intrapresa dall’AIB è quella più giusta e condivisa anche dai professionisti della certificazione presenti: la definizione di criteri omogenei e stabili (ma non statici!) di accertamento delle competenze è il passo principale per consentire agli operatori del settore di riconoscersi quali professionisti nel nostro ambito, nonché agli “utenti finali” di individuare con chiarezza le competenze cui  attingere per avere garanzia di qualità nell’erogazione dei propri servizi. Infine, ma non di importanza secondaria, una breve dolente nota sulla scarsa partecipazione degli associati all’evento: eravamo esattamente in 10, certamente di più dell’ultima volta, ma sempre troppo pochi. Anche su questo dovremmo fermarci a riflettere. l.less@archivibiblioteche.it ","
"
https://aibnotizie.aib.it/foglieni-preservation-conservation-ifla-2016/,Preservation&Conservation IFLA Section. Attività del 2016,,AIB Notizie,,20 Settembre 2016,,HTML,https://aibnotizie.aib.it/,,,,CC BY-SA 4.0," Il seminario satellite di quest’anno Up Up and Away: High density storage for library materials (Preservation and Conservation con Strategic Programme on Preservation and Conservation (PAC) si è tenuto a Washington nella Library of Congress il 10 e 11 Agosto, aperto dalla Presidente IFLA Donna Scheeder. Dopo alcune presentazioni internazionali, più interessanti e concrete sono state le visite a due luoghi di conservazione fisica dei materiali librari cartacei e degli audiovisivi nei centri specializzati: Fort Meade, ex complesso militare, in parte ancora in uso, a circa 40 miglia dalla città e il NAVCC (National Audio-Visual Conservation Center) a 60 miglia dalla città, grande complesso in espansione, costruito ad hoc per la conservazione degli audiovisivi, registrazioni, dischi, pellicole, CD, fotografie ecc. e parzialmente anche del digital born e con molti strumenti riproduttivi per la creazione di un futuro museo. Inoltre è stato possibile visitare a fine seminario, sia la sede della Direzione della Conservazione, nel Madison Building, con una breve illustrazione dei diversi laboratori (preparazione alla conservazione dell’analogico, rilegatura periodici e libri, restauri, laboratorio dei multimedia, del digitale dei periodici) e quindi da un passaggio interno sotterraneo di collegamento è stata effettuata una rapida visita alla sontuosa sede storica della Library of Congress nel Jefferson Building. A Columbus dal 13 agosto e durante il Congresso si sono tenuti gli incontri tecnici dello Standing Committee P&C. Sono state stabilite le macro azioni da intraprendere per il 2017, in linea con le indicazioni e le politiche aggiornate dell’agenda IFLA, sia per una migliore riorganizzazione della Sezione che per le sue attività esterne. Sono stati discussi i possibili temi da proporre per la sessione tematica congressuale a Wroclaw, e gli eventi satellite da realizzare in Europa, di cui uno in Germania (da definire entro l’autunno), e uno in Svizzera, a Sierre, nel Valais, già in fase di consolidamento. Per tale seminario si collabora strettamente con l’associazione dei francofoni AIFBD che sosterrà la maggiorparte degli oneri organizzativi e logistici dell’evento, in memoria di Danielle Mincio. E’ stato costituito un comitato di coordinamento, con colleghi francofoni Africani, Americani e Svizzeri. Si sta lavorando alla bozza di programma e alla call degli interventi e la data di realizzazione prevista sarà il 16-17 agosto 2017. Per ciò che concerne l’attività permanente della sezione si sta provvedendo a testare nuove soluzioni tecniche per migliorare la comunicazione rapida tra i membri del SC e per ampliare gli scambi e le collaborazioni durante l’anno. Un invito pressante è stato rivolto ai membri a proporre, o a segnalare ricerche per pubblicazioni di testi tecnici nuovi, articoli e notizie per aggiornare le pagine web della sezione o da pubblicare nelle collane IFLA. Si intende procedere allo svecchiamento degli standard e delle linee guida in materia di preservation and conservation, superate, in considerazione di quanto emergente anche da altre sezioni, con le quali si collabora in materia di standard e pratiche, in particolare dal PAC o dai gruppi di interesse, in tema di digitalizzazione e conservazione del digitale, nonché di formazione e buone pratiche e sostenibilità ecoambientale. Anche i temi delle emergenze/disastri e piani di intervento continuano a rivestire interesse in raccordo con iniziative e progetti del PAC. Verrà proposto anche un mid term meeting della sezione, suggerita come sede Milano; ma si preferirebbe un’alternativa in Francia o Germania. E’ stata quindi seguita la sessione congressuale di una giornata, tenutasi fuori sede presso il Museo della Ohio History Connection Society il 15 agosto Here today, Gone Tomorrow: the current State of born Digital News. The new Media. I contenuti sono stati variegati e ricchi di stimoli. L’altra iniziativa importante è stata quella dal titolo The Sea so great, our Boats so small: the IFLA Risk Register and Art Documentation at Risk in collaborazione con la section Art Libraries. Tutte le relazioni e le presentazioni congressuali nelle sessioni e nei seminari satellite saranno a breve reperibili nella Library dell’IFLA, in base ai programmi pubblicati nel sito della conference annuale. La P&C ha aderito anche all’iniziativa del PAC di presentazione del film documentario restaurato di Zeffirelli sull’alluvione di Firenze del 1966, evento molto sentito, dal quale si fanno discendere i primi studi per la prevenzione e gestione dell’emergenza.  Ornella Foglieni – Delegata AIB IFLA Preservation and Conservation Section – ofoglie(at)gmail.com ","
 IFLA "
https://aibnotizie.aib.it/primavera-polemiche-progetti/,"Primavera, polemiche, progetti",,AIB Notizie,,14 Giugno 2012,,HTML,https://aibnotizie.aib.it/,,,,CC BY-SA 4.0," Arriva la primavera e nel mondo bibliotecario fioriscono i dibattiti, spesso le polemiche, analogamente a quanto avviene nel panorama quotidiano nazionale. Nel momento in cui scrivo, due i temi che tengono banco: la formazione dei bibliotecari e la (s)correttezza della gestione degli appalti e dei servizi di esternalizzazione. Il primo tema si dispiega periodicamente e analizza la validità dell’attuale formazione per i bibliotecari, rispetto sia alle esigenze dei nostri tempi sia a quanto avviene all’estero. Formazione di base, competenze tecnologiche, criteri di verifica, aggiornamento… sono tutti argomenti su cui l’associazione si è comunque spesso interrogata – qui su «AIB Notizie» abbiamo cercato di dare un contributo attraverso la rubrica “Qui Europa” – e che negli ultimi anni sono diventati elementi di discussione in vista del riconoscimento come associazione professionale e nel confronto con altre associazioni (in primis nel CoLAP), portando a modifiche allo statuto e a ipotesi di regolamento per l’iscrizione. In tempi recentissimi – il 17 aprile scorso- la Camera ha approvato la legge sulle “professioni non organizzate in ordini o collegi”, un passo fondamentale (che dovrà essere completato al Senato) per l’AIB e tutti i bibliotecari. Gli effetti ricadranno su tutti gli aspetti della professione, inclusa la formazione, ed è a questo storico cambiamento (che non riguarda solo l’AIB) che dovrà anche guardare il dibattito sulla formazione. Ricordando naturalmente che un percorso formativo di accesso e di aggiornamento non è dato una volta per tutte ma si evolve con il cambiamento del contesto, delle esigenze del territorio e degli utenti: sviluppando quindi una costante attenzione alla verifica periodica ed alla capacità di innovazione, una prerogativa che – pur adeguatamente sostenuta e descritta in varie pubblicazioni specialistiche- non sembra oggi una delle qualità più diffuse. Il secondo tema “caldo” riguarda le numerose segnalazioni di abusi o cattive pratiche per concorsi, appalti, gestione di servizi, con difese e accuse che si incrociano, e si arriva a proporre una black list o una white list di amministrazioni e cooperative, per buoni e cattivi. Ben vengano le denunce, adeguatamente suffragate, all’Osservatorio Lavoro, a cui compete anche questo aspetto. L’iscrizione all’AIB (e quindi il rispetto del codice deontologico) non è una patacca da esibire in certe occasioni e da nascondere invece quando è il caso di fare i propri comodi: dovrebbe essere già un punto di partenza per richiamare alla responsabilità chi opera nelle e per le biblioteche in qualsiasi forma e livello. Tuttavia, anche alla luce dei cambiamenti in atto descritti nel primo punto, seguiranno altre azioni da parte dell’AIB per prevenire abusi, verificare attività, garantire il rispetto delle leggi e della qualità. È necessario capire che le scorciatoie, le sudditanze e i furbetti che tanti sfaceli e vittime hanno fatto in Italia non risparmiano le biblioteche: solo con una cultura di legalità, professionalità e responsabilità si potrà guardare alle biblioteche come luoghi di libertà, democrazia e cittadinanza. Dopo le polemiche, i progetti. Le 18 città italiane – Amalfi, Bari, Bergamo, Brindisi, Carbonia, Catanzaro, L’Aquila, Lecce, Mantova, Matera, Palermo, Perugia e Assisi, Ravenna, Siena, Siracusa, Torino, Urbino, Venezia – che si sono finora candidate come capitale europea della cultura 2019 hanno davanti poco più di un anno di lavoro per preparare un progetto basato su innovazione, coinvolgimento globale del territorio e della popolazione, azioni per favorire l’accesso alla cultura e la coesione sociale. Questi punti cardinali – spesso riecheggiati nella conversazione bibliotecaria (nella rete e su carta) – rientrano a pieno titolo nella vita quotidiana dei biblioteche e dei bibliotecari, e sarebbe assurdo che proprio le biblioteche non fossero soggetti attivi in questo percorso; la costruzione della candidatura, al di là di chi vincerà, può essere una preziosa occasione per far scoprire e conoscere il valore delle biblioteche in almeno 18 città italiane. deveris@aib.it ","
"
https://aibnotizie.aib.it/de-bibliotheca-bellingeri-bncf/,"Primi spunti per cominciare. Intervista a Luca Bellingeri, Direttore della Biblioteca Nazionale Centrale di Firenze",,AIB Notizie,,22 Marzo 2016,,HTML,https://aibnotizie.aib.it/,,,,CC BY-SA 4.0,"  A partire dallo scorso novembre Luca Bellingeri ricopre il ruolo di Direttore della Biblioteca Nazionale Centrale di Firenze. La nomina arriva dopo una serie di incarichi prestigiosi fra cui, da ultimi, quelli di Direttore della Biblioteca Estense di Modena e di Ispettore presso il Segretariato generale. Associato AIB da circa trent’anni, Luca Bellingeri ha ricoperto diverse cariche: ne è stato Segretario nazionale, componente del CEN e molto altro; al momento è presidente della Commissione attestazione. Luca Bellingeri ci rende veramente orgogliosi del fatto che a guidare una delle due biblioteche nazionali centrali sia un “uomo AIB” e gli rivolgiamo qualche domanda per sapere come sono stati questi primi mesi, quali sono i progetti futuri per la BNCF e qual è la sua visione di biblioteca contemporanea.   Intanto, congratulazioni vivissime per la nomina, come ci si sente a guidare “la” biblioteca? E’ come ti aspettavi? Non ti nascondo una grande soddisfazione, ma anche un grande senso di responsabilità. Per chi, come me, ha lavorato per oltre venti anni nell’altra Biblioteca Nazionale e contemporaneamente, proprio grazie all’AIB, si è interessato a più riprese dei problemi e delle questioni che “affliggono” il nostro sistema bibliotecario, trovarsi improvvisamente, e per certi versi inaspettatamente, alla guida della maggiore biblioteca italiana costituisce allo stesso tempo un motivo di profondo orgoglio, ma anche di sincera preoccupazione per l’impegno che mi aspetta. Già da queste prime settimane, infatti, mi sono reso conto della quantità di questioni sul tappeto e delle molte cose che si dovrebbero e potrebbero fare per tentare di restituire alla BNCF quel ruolo primario che, complici anche i tagli economici e di risorse umane subiti in questi ultimi anni, è andata un po’ perdendo, ma può rapidamente recuperare. In una parola, se accettando questo nuovo incarico avevo sicuramente messo in conto di dover affrontare un impegno gravoso, i fatti mi stanno dimostrando che la realtà va al di là delle mie previsioni.   Che impronta vuoi darealla BNCF con la tua direzione? Sinceramente non credo che un direttore possa o debba dare una propria impronta all’istituto di cui temporaneamente ha la responsabilità, in specie quando si parla di un istituto dell’importanza e dalla storia della Nazionale di Firenze. Al contrario, credo che il primo compito di un nuovo direttore sia quello di “calarsi” nella realtà che si trova a dirigere, imparare a conoscerne meccanismi e dinamiche interne, coglierne le potenzialità, allo scopo di poter poi intervenire secondo un disegno che non discende dalle sue idee, ma dal contesto in cui si trova ad operare. Per questo motivo ho volutamente evitato, nei miei primi mesidi lavoro, di prendere decisioni che modificassero l’assetto organizzativo preesistente e solo in questi giorni sto avviando, con grande prudenza e cautela, un primo, parziale processo di revisione di alcuni settori. Una struttura complessa ed articolata come questa è infatti spesso basata su meccanismi ed equilibri assai delicati e la convinzione, assai diffusa fra alcuni colleghi, che con il proprio arrivo tutto debba cambiare finisce spesso con il provocare, al di là delle intenzioni, danni difficilmente riparabili.   All’indomani del tuo insediamento, come hai impostato l’ordine di priorità per la BNCF? E quanto è stato importante, in questo, l’apporto e il sostegno dei tuoi collaboratori? Per una felice coincidenza, il mio arrivo a Firenze ha coinciso con un radicale cambiamento del quadro di riferimento generale ed una decisa inversione di tendenza rispetto a quanto accaduto negli scorsi anni. Per la prima volta da molto tempo le biblioteche, ed in particolare le due Nazionali centrali, sono tornate ad essere al centro degli interessi del Ministero, che è tornato ad assegnare loro risorse adeguate alla loro importanza ed al loro ruolo. Con la legge di stabilità 2016 alla BNCF sono così stati assegnati tre milioni di euro per il suo funzionamento e la stessa somma dovrebbe esserle attribuita, salvo rimodulazioni dei capitoli di bilancio, anche per il 2017. Contemporaneamente, in virtù della legge 190 del 2014, che ha disposto per un triennio lo stanziamento di cento milioni di euro annui a favore dei beni culturali, la biblioteca potrà anche contare nel triennio 2016-2018 su ulteriori 4 milioni di euro, destinati al finanziamento del progetto “Magazzini digitali” ed all’avvio dei lavori di ristrutturazione della caserma Curtatone e Montanara, destinata ad ospitare il deposito dei giornali, ma fino ad oggi inutilizzabile per assenza delle risorse necessarie al suo adeguamento. Questa improvvisa e necessaria inversione di tendenza (che ha sostanzialmente raddoppiato le risorse a disposizione rispetto alla media degli ultimi cinque anni) ci ha consentito per la prima volta da tempo di poter ragionare in termini progettuali, programmando una serie di interventiche superino la mera logica delle spese “incomprimibili” (utenze, pulizie, manutenzioni), e consentano di investire sulle attività più proprie ed istituzionali dell’istituto, alle quali verranno destinate quasi la metà delle risorse a disposizione. Sulla base delle indicazioni fornite dai responsabili dei diversi settori, che costituiscono con il loro impegno, passione e professionalità una delle maggiori risorse della Nazionale, e di quelli che sono i compiti istituzionali della biblioteca, previsti dal decreto del 2008 che le ha riconosciuto l’autonomia, sono state dunque programmate una serie di attività da avviare o realizzare nel corso del 2016.In particolare vogliamo intervenire nell’ambito della conservazione (spolveratura delle raccolte conservate nelle Sale di consultazione, installazione di tende museali di protezione dai raggi ultravioletti in alcune zone dei depositi, interventi sull’illuminazione delle teche espositive), della valorizzazione delle raccolte (catalogazione in SBN antico delle edizioni del XVI secolo residue del fondo Palatino,inserimento in SBN delle collezioni presenti nelle Sale di consultazione, completamento della campagna di digitalizzazione di alcune raccolte) e dei servizi nazionali,attraversola definizione, in collaborazione con ICCU, di un modello partecipato direalizzazione della BNI, la sua trasformazione in pubblicazione gratuita on-line, l’ampliamento del suo tasso di copertura, l’implementazionedegli strumenti perl’indicizzazione semantica, anche attraverso la realizzazione di un prototipo per l’indicizzazione semi automatica dellerisorse digitali, il rafforzamento del progetto di conservazione nel lungo periodo delle risorse digitali, ad esempio attraverso la raccolta dei siti italiani di interesse culturale.   Da quando hai assunto la direzione, quali sono le novità in BNCF, cosa è cambiato in concreto?  Per quanto ho detto prima, molto meno di quanto forse ci si aspetti. In queste prime settimane mi sono soprattutto dedicato a “guardarmi intorno”, proseguendo o attivando rapporti con le altre istituzioni culturali cittadine, avviando progetti di collaborazione con l’Università e la Regione, programmando le iniziative che ci vedranno coinvolti nelle celebrazioni per il 50° anniversario dell’alluvione del 1966, realizzando alcuni primi interventi di razionalizzazione nell’organizzazione dei servizi al pubblico, impostando le attività necessarie per poter utilizzare nei tempi previsti le risorse a disposizione per i lavori di ristrutturazione della Caserma. Ma quella che a mio avviso costituisce un’assoluta priorità, ed alla quale ho cominciato a lavorare fin dal mio primo giorno in Nazionale, è senza alcun dubbio la riapertura almeno parziale del Forte Belvedere, dove sono conservati la gran parte dei giornali posseduti dalla BNCF, dichiarato inagibile per motivi di sicurezza fin da giugno2013, con conseguenti gravi disagi per l’utenza e la ricerca. Al fine di consentire la ripresa della distribuzione del materiale che vi è conservato, ho quindi deciso di intervenire con la massima urgenza per la realizzazione dei lavori di messa in sicurezza dell’edificio, indicati come essenziali dal responsabile per la sicurezza e conto di riuscire a riprendere il servizio prima della prossima estate.   Da anni ormai si parla tanto di come innovare le biblioteche e di come ridefinirne il ruolo sociale e culturale: quale dovrebbe essere secondo te la fisionomia di una biblioteca nazionale veramente contemporanea, al di là di etichette e mode passeggere? Anche se in questi ultimi trenta anni il mondo, e quello delle biblioteche in particolare, è profondamente cambiato, quelli che sono, o dovrebbero essere, i compiti di una biblioteca nazionale non sono nella sostanza mutati: produrreservizi bibliografici di alto livello tecnico e scientifico, conservare nel tempo le risorse documentarie possedute, su qualunque supporto esse siano, valorizzare le proprie raccolte, storiche e correnti, conseguendo un elevato livello di qualità nei propri serviziall’utenza. Quelli che oggi, rispetto al passato, sono cambiati sono gli strumenti per raggiungere questi risultati, sempre più basati sulle tecnologie e, soprattutto, su una logica della cooperazione, ormai indispensabile per affrontare in modo adeguato le sfide che ci attendono. Cooperazione sul piano nazionale, attraverso una razionale integrazione delle rispettive risorse e competenze, così come del resto è avvenuto con SBN, e su quello internazionale, attraverso la partecipazione a iniziative e progetti transnazionali, che possano consentire alle nostre biblioteche di svolgere quel ruolo fondamentale anche sul piano sociale (basti pensare al tema dell’integrazione fra i popoli) che hanno sempre svolto nel passato e debbono continuare a svolgere anche nel futuro.    Luca Bellingeri – Direttore Biblioteca Nazionale di Firenze – luca.bellingeri(at)beniculturali.it        intervista a cura di Lucia Antonelli – Redazione AIB notizie – aibnotizie(at)aib.it        ","
"
https://aibnotizie.aib.it/convegno-informatica-umanistica/,Primo convegno dell’Associazione per l’Informatica Umanistica e la Cultura Digitale,,AIB Notizie,,6 Marzo 2013,,HTML,https://aibnotizie.aib.it/,,,,CC BY-SA 4.0," L’Associazione Informatica Umanistica e Cultura Digitale (http://www.umanisticadigitale.it/) ha organizzato il suo primo Convegno annuale lo scorso 13 e 14 dicembre a Firenze presso la sede della Società Dantesca. Sono stati discussi i temi delle infrastrutture, delle peculiarità dei prodotti della ricerca in Informatica umanistica e della loro valutazione, dei progetti italiani in corso. Informatica umanistica Cosa è l’Informatica Umanistica? In Italia praticamente non esiste, in quanto non è un settore disciplinare riconosciuto  tra le classi della griglia ministeriale1. L’informatica applicata alle discipline umanistiche è però presente nei curricula di molte università, con nomi diversi e diverse accezioni concettuali, ed è soprattutto un’area di ricerca in cui dopo la fase dei pionieri, come Padre Roberto Busa, Antonio Zampolli e Tito Orlandi, solo per nominare i più noti, sono cresciuti i progetti che non sono solo applicazioni pratiche delle tecnologie digitali ma anche riflessioni teoriche, che hanno a che fare con il ripensamento epistemologico delle discipline. Si tratta di2: Studi linguistici: lessicografia automatizzata, studio dei formalismi dei linguaggi, analisi e generazione automatica dei linguaggi, traduzione automatica, “industria della lingua”; Studi filologici: automazione delle procedure ecdotiche, gestione automatica dei testi, codifica dei testimoni e loro registrazione su supporto magnetico, edizioni critiche ipertestuali; Studi storici: produzione di banche di dati, analisi e sintesi di documentazione, produzione multimediale; Studi archeologici: metodologie per l’analisi e il rilievo del territorio, gestione e presentazione dei dati di scavo, catalogazione e classificazione di beni archeologici; Studi letterari: analisi di testi con strumenti informatici; produzione testuale multimediale; riflessione teorica sullo statuto del testo informatizzato; Studi storico-artistici: automazione delle procedure di analisi, adozione di metodi informatici e multimediali per la conservazione, la catalogazione e la fruizione del patrimonio storico-artistico; Studi storico-musicali: automazione delle procedure di ricostruzione storica e filologica, dell’analisi e della produzione musicale; Studi filosofici: analisi dei linguaggi e della portata teorica dei vari modi di rappresentazione della conoscenza; computazione e Intelligenza Artificiale. A questi studi posso aggiungere gli studi sulla Biblioteca digitale, che includono molte delle applicazioni ed approcci elencati, riguardanti la rappresentazione concettuale della conoscenza. La definizione che dà Christine Borgman (v. Borgman C. Digital libraries and the continuum of scholarly communication. «Journal of Documentation» 56(4): 412-430, 2000) di Biblioteca digitale come “boundary object” è quella che meglio spiega il coinvolgimento degli studi sulla Biblioteca Digitale con gli studi sull’Informatica umanistica. Il concetto di “Boundary spanning”, inteso come abbattimento di confini tra culture diverse, evidenzia la multidisciplinarietà della ricerca attuale sulla Biblioteca digitale. Questo approccio, che va oltre la banalizzazione del concetto di biblioteca digitale come semplice cambio di supporti di memorizzazione, spinge la ricerca biblioteconomica – al di là della digitalizzazione, gli open data ed i linguaggi di marcatura – a concentrarsi sui modi per facilitare la creazione di conoscenza e su studi sull’utenza in ambito digitale. Nel corso delle due giornate del Convegno sono state evidenziate alcune problematiche e punti di vista diversi, che hanno reso la discussione molto animata, a partire dalla concezione più ristretta o più allargata dell’Informatica Umanistica. Il Prof. Tito Orlandi ha evidenziato che si può considerare l’Informatica Umanistica quell’applicazione dell’informatica alle scienze umane che aggiunge valore all’informatica. Nella discussione, soprattutto nella seconda giornata, ha acquisito evidenza una concezione più ampia di Informatica Umanistica, che considera la cultura digitale come il cambiamento nella creazione e diffusione della conoscenza, attuato in particolare nella comunicazione scientifica. In questo ultimo approccio, mi sembra di poter dire che l’Informatica Umanistica definisce un’interdisciplina che condivide metodi, strumenti e prospettive epistemologiche, soprattutto legate alla Scienza dell’Informazione. Le infrastrutture  Il Presidente Prof. Dino Buzzetti che ha aperto la Sessione sulle infrastrutture, ha evidenziato il ruolo di supporto fondamentale alla ricerca ed alla didattica in ambito umanistico che le istituzioni culturali (Archivi, Biblioteche, Musei) rivestono per gli studiosi, soprattutto nell’era digitale. Come esempi di infrastrutture, l’esperienza della Biblioteca Digitale della Sapienza e il DigiLab è stato illustrato da Giovanni Ragone; successivamente Ferro, dell’Università di Padova, ha parlato del Progetto Cultura; infine Carlo Meghini, del CNR, ha illustrato l’esperienza di Europeana per costruire un’infrastruttura multidisciplinare di accesso ai beni culturali. L’infrastruttura per l’Informatica Umanistica in ambito internazionale ha visto il nascere di progetti di coordinamento, come Interedition, che è stato illustrato da Joris van Zundert (Huygens Institute for the History) e Dariah, che è stata presentata da Henk Harmsen (Università di Amsterdam). Questi due modelli di infrastruttura rappresentano due approcci diversi: uno basato sull’aggregazione di infrastrutture nazionali, l’altro basato sulla centralizzazione internazionale: vantaggi e svantaggi dei due diversi approcci sono stati brevemente descritti, ma il problema riveste una particolare importanza e richiede ulteriore riflessione e ricerca. I prodotti della ricerca e la loro valutazione La caratteristica interdisciplinare dei prodotti della ricerca nell’Informatica Umanistica crea degli ostacoli alla valutazione, che sono stati evidenziati nella seconda  Sessione. Il primo problema è teorico, e riguarda un accordo su quali siano i prodotti di ricerca dell’Informatica Umanistica, esplicitando quindi quale delle diverse interpretazioni siano adottate da quelle discipline umanistiche che si trovano a ridefinirsi concettualmente, stimolate dall’applicazione dell’informatica. L’approccio teorico ha un impatto su una serie di problemi pratici, come ad esempio: Cosa valutare? una banca dati è una pubblicazione? Un corso in linea è una pubblicazione? Le pubblicazioni open access come sono valutate? Come valutare? I progetti interdisciplinari che coinvolgono l’Area 09 (Ingegneria informatica), da chi devono essere valutati? Come conciliare le pratiche di valutazione basate sulla peer review e quelle basate sugli indicatori bibliometrici? Chi deve valutare? Sono stati portati esempi di incomprensione da parte dei valutatori di Area Umanistica dei prodotti presentati ad alcune Call. Le presentazioni di Giovanni Solimine e Chiara Faggiolani hanno descritto l’approccio della peer review, Setti ha analizzato gli indicatori bibliometrici e la loro triangolazione. La discussione sul tema si è rivelata particolarmente difficile, in quanto coinvolge la definizione stessa delle discipline coinvolte nel cambiamento dell’era digitale. L’approccio tradizionale alla valutazione nel settore umanistico è conservatore, e si limita a considerare i canali tradizionali delle pubblicazioni ignorando altre produzioni scientifiche che tuttavia oggi sono numerose e di qualità. La discussione aperta durante il Convegno continuerà virtualmente, ed a questo scopo è stato creato un Gruppo di interesse sul tema (v. sito AIUCD) a cui gli interessati possono collaborare. Progetti in corso I progetti italiani presentati durante la seconda giornata hanno evidenziato la crescita e la qualità di risultati innovativi che l’Informatica Umanistica ha maturato negli ultimi anni anche in Italia, coprendo tutti i settori disciplinari e andando oltre i primi studi di analisi testuali. I confini tra le discipline si sono assottigliati in maniera considerevole, e molti progetti di ricerca presentati sono sostenuti da gruppi interdisciplinari di studiosi, anche distribuiti nel mondo e collegati da una comunicazione virtuale. Come esempio di progetti collaborativi, Roberto Rosselli Del Turco ha presentato il Progetto Visionary Cross e Caterina Bernardini ha presentato l’esperienza di traduzione dell’Archivio Whitman. La convergenza delle istituzioni culturali è stata uno dei temi in discussione, affrontata dalla presentazione di Pierluigi Feliciati sulla Città degli Archivi e dalla presentazione di Cecilia Carloni del gruppo DigiLab, dando modo nella  presentazione delle esperienze pratiche di delineare alcuni dei problemi non risolti di collaborazione tra istituzioni culturali, insieme alle soluzioni adottate ed alcuni dei risultati fin qui raggiunti. La discussione che ne è seguita ha cercato di capire quale sia la differenza concettuale dei termini di Archivio digitale, Biblioteca digitale e Banca dati, e se questi termini nell’uso pratico evidenzino caratteristiche differenti o solo tendenze locali, delineando un’altra linea di ricerca per ulteriori studi. Hanno parlato di Biblioteche digitali: Maurizio Lana, che ha presentato DigilibLT; Marco Giunti, che ha presentato lo schema dell’ontologia adottata dalla Bibliotheca Iuris Antiqui; e Federico Boschetti, che ha descritto i problemi di traduzione in italiano dei classici della Biblioteca digitale Perseus e delle applicazioni realizzate dall’Istituto di Linguistica Computazionale. Il supporto all’apprendimento e la funzionalità educativa dei progetti è stato evidenziato dalle presentazioni del progetto ENARC, curata da Antonella Ambrosio e Maria Rosaria Falcone, e del progetto della Fototeca Zeri, da parte di Francesca Mambelli, ma era evidente anche in molti dei progetti presentati. Conclusioni In conclusione, il primo Convegno dell’Associazione Informatica Umanistica è stato un’occasione di scambio tra studiosi di area disciplinare diversa che di solito non si incontrano, anche se partecipano alle Conferenze ed Incontri dei  rispettivi settori disciplinari. Mi sembra di poter dire che l’aggregazione che è stimolata dalle tecnologie, nel campo delle discipline umanistiche sembra particolarmente fruttuosa. Ai fini del presente resoconto, che è dedicato ai bibliotecari, mi interessa osservare come – a mio avviso – l’area di ricerca dell’Informatica Umanistica dovrebbe avere particolare interesse per le biblioteche, sia poiché queste possono contribuire a servizi di infrastruttura ai ricercatori, sia perché gli stessi bibliotecari potrebbero partecipare ai gruppi di ricerca. Mi chiedo quindi: esistono esperienze di collaborazione nelle biblioteche universitarie? Se la risposta è sì, gli interessati dovrebbero considerare l’opportunità di iscriversi come soci all’Associazione per l’Informatica Umanistica e la Cultura Digitale, per condividere le loro esperienze e partecipare attivamente alla costruzione di partnership innovative. annamaria.tammaro@unipr.it  1 La discussione sull’Informatica Umanistica, guidata da Tito Orlandi, Domenico Fiormonte, Gino Roncaglia, Teresa Numerico ed altri, è accessibile a: http://www.griselda.it 2 Mordenti R. (2003) L’insegnamento dell’informatica nelle Facoltà umanistiche, XI Incontro Informatica Umanistica organizzato dall’Università di Verona e la Fondazione Franceschini “L’Informatica umanistica oggi. Lo Statuto e gli strumenti della ricerca e della didattica” 28 febbraio 2003, accessibile a: infolet.it/files/2009/09/mordenti_2003.pdf ","
"
https://aibnotizie.aib.it/professione-bibliotecario/,Professione: bibliotecario,,AIB Notizie,,1 Giugno 2019,,HTML,https://aibnotizie.aib.it/,,,,CC BY-SA 4.0," Una breve nota sul decreto MiBAC a proposito di modalità e requisiti per l’accesso agli “elenchi nazionali” di bibliotecari ed altri professionisti E’ stato pubblicato nella Gazzetta Ufficiale della Repubblica Italiana – Serie Generale n. 124 del 29-05-2019, il Decreto del Ministero per i Beni e le Attività Culturali del 20/05/2019 che disciplina le modalità e  i  requisiti  per l’iscrizione  dei   professionisti   negli   elenchi   nazionali   di archeologi, archivisti, bibliotecari, demoetnoantropologi, antropologi fisici, esperti di diagnostica e di scienza e tecnologia applicate ai beni culturali e storici dell’arte, in possesso dei requisiti individuati ai sensi della legge 22 luglio 2014, n. 110. Entro 90 giorni dalla data di pubblicazione sulla Gazzetta Ufficiale della Repubblica Italiana del D.M., la Direzione generale Educazione e Ricerca del Ministero per i Beni e le Attività Culturali procederà alla pubblicazione dei “Bandi permanenti” per l’iscrizione all’elenco di ciascuno dei profili professionali indicati. A seguito della pubblicazione dei Bandi permanenti sul sito istituzionale ministeriale, coloro che sono in possesso dei requisiti richiesti, potranno chiedere l’iscrizione a una delle fasce dell’elenco di interesse, compilando il modulo che sarà messo a disposizione on line dalla Direzione generale. Sarà anche consentito richiedere l’iscrizione a più elenchi, sempre che l’interessato sia in possesso dei requisiti richiesti. Relativamente al profilo professionale di bibliotecario, in particolare, per tutti i riferimenti va consultato l’allegato n. 4 del D.M., che indica nel dettaglio i requisiti di conoscenza, abilità e competenza della figura professionale, oltre a specificare compiti e attività di ognuna delle tre fasce in cui è suddiviso il profilo specifico. Le Fasce I, II e III del profilo bibliotecario sono articolate, rispettivamente, secondo i livelli del Quadro europeo delle Qualifiche – EQF, 8,7, e 6. I bibliotecari che inoltreranno la richiesta on line saranno inseriti nelle rispettive fasce dell’elenco, previa verifica svolta da apposita Commissione. Dunque, l’inclusione nell’elenco professionale potrà rappresentare una garanzia di qualità e potrà, eventualmente, essere utilizzato anche come strumento in più nei procedure selettive, fermo restando che, come recita l’articolo 9 del D.M.: “Gli  elenchi  disciplinati  dal  presente  decreto,  ai   sensi dell’art. 2, comma  3  della  legge  22  luglio  2014,  n.  110,  non costituiscono sotto alcuna forma albo professionale e  l’assenza  dei professionisti dai medesimi elenchi non preclude  in  alcun  modo  la possibilita’  di  esercitare  la  professione  e  l’indicazione   dei requisiti  o  titoli  alternativi  per  l’accesso  agli  elenchi  non costituisce titolo di  equipollenza  tra  gli  stessi  per  finalita’ diverse da quelle regolate dal presente decreto.” Lucia Antonelli ","
 elenco nazionale bibliotecari "
https://aibnotizie.aib.it/promuovere-le-biblioteche-scolastiche-attraverso-lo-islm/,Promuovere le biblioteche scolastiche attraverso lo ISLM,,AIB Notizie,,27 Settembre 2023,,HTML,https://aibnotizie.aib.it/,,,,CC BY-SA 4.0,"    Da Luisa Marquardt riceviamo e volentieri pubblichiamo Come ogni anno, dal 1° al 31 ottobre, torna lo ISLM, ovvero l’International School Library Month, il mese internazionale delle biblioteche scolastiche, un’occasione preziosa di promozione e advocacy della biblioteca scolastica. Tutte le istituzioni scolastiche di ogni ordine e grado possono aderire alle varie iniziative proposte dalla IASL (www.iasl-online.org), l’associazione internazionale di biblioteconomia scolastica, oppure possono organizzarne di proprie, sulla base della programmazione, delle esigenze e degli interessi della scuola e del territorio su cui insiste. Per una scuola, aderire allo ISLM significa dare visibilità alla propria biblioteca scolastica, riconoscere il ruolo che questa svolge nel sostenere il curricolo, nel promuovere la lettura, nell’educare alla ricerca, alla creatività, alla socialità e alla collaborazione. Si tratta di un’occasione per far emergere la vivacità progettuale della scuola e della propria biblioteca, diffondere anche in modo dinamico e creativo il programma della biblioteca scolastica al servizio della comunità scolastica e, laddove possibile, anche di quella territoriale, evidenziando l’efficacia educativa e didattica della sua azione. Lo ISLM cade in una fase dell’anno scolastico ancora iniziale, nel nostro Paese. Perciò, realizzare iniziative (incontri, eventi, laboratori, mostre ecc.) nell’ambito dello ISLM, può costituire un valido modo, per esempio, di facilitare l’accoglienza e l’inclusione delle “matricole” in erba, degli allievi e delle loro famiglie che per la prima volta entrano in una nuova scuola (si pensi al primo anno di un nuovo ciclo di studi). Presentare loro i servizi e le attività offerti dalla biblioteca scolastica può costituire un’occasione per far conoscere anche la biblioteca pubblica di zona. Se considerato e utilizzato come un prezioso strumento di advocacy presso la cittadinanza, gli amministratori e i politici, lo ISLM può servire per richiamare l’attenzione sulla biblioteca scolastica e sull’apporto di questa alla qualità dell’offerta formativa, per esempio, presentando attraverso infografiche accattivanti ed efficaci i risultati dell’attività del precedente anno scolastico per dare prova del fatto che i dati dimostrano non tanto (o soltanto) aspetti quantitativi – l’aumento numerico di risorse, prestiti, visite, attività…-, quanto l’impatto e l’efficacia sul processo di apprendimento, sulla motivazione, sullo sviluppo delle soft skills, sul rendimento scolastico. Il tema 2023 proposto dalla IASL è “La Biblioteca Scolastica, il mio luogo felice dove fioriscono creatività e immaginazione”, tema che ben si lega anche all’Agenda ONU 2030 per lo sviluppo sostenibile. Come aderire, cosa organizzare, come “rendicontare”? Per aderire non bisogna essere associati AIB o IASL. Basta programmare una o più attività tra quelle proposte dalla IASL, oppure ideate per conto proprio, anche in base alla tipologia di scuola e territorio: dal gemellaggio digitale con scuole all’altro capo del mondo alla realizzazione di segnalibro, dai laboratori di lettura e/o grafico pittorici agli incontri con autori, disegnatori ed esperti, dall’inaugurazione della biblioteca all’attivazione di nuovi servizi, per esempio, in collaborazione con la biblioteca pubblica. Bisogna informare (con una semplice mail) la coordinatrice Raman Deep, una dinamica bibliotecaria scolastica indiana, sempre disponibile ad assistere le scuole con consigli e suggerimenti, comunicando l’adesione (e ponendo eventuali quesiti) all’indirizzo: letscelebrateislm@gmail.com (coloro che non si sentono a proprio agio con la lingua inglese possono scrivere all’AIB CNBS: cnbs@aib.it, specificando nell’oggetto “ISLM 2023”). Una volta realizzata l’iniziativa (o la serie di iniziative), al più tardi entro il mese di dicembre 2023 si deve inviare all’indirizzo: letscelebrateislm@gmail.com una scheda riepilogativa (in inglese), possibilmente corredata di foto e/o link a video, specificando: Country (Paese); Name (Nominativo del/della referente); Position (Qualifica, specificando il ruolo rispetto alla biblioteca scolastica e/o alla lettura); Organization (Organizzazione, ovvero denominazione istituzione scolastica e indirizzo, con indicazione del Dirigente scolastico) e, a seguire, descrivendo il progetto realizzato. Una volta acquisita la documentazione, il team ISLM provvederà a pubblicare la scheda ed eventuali documenti allegati nella “vetrina” internazionale. Per tutti i partecipanti (le scuole, i bibliotecari scolastici/referenti di biblioteca, gli studenti ecc.) sono previsti appositi attestati di merito. L’AIB Commissione nazionale Biblioteche scolastiche si unisce all’invito della Presidente IASL Jennifer Branch Mueller e sollecita l’adesione quanto più ampia al Mese internazionale delle biblioteche scolastiche 2023, che possa rappresentare una vera, vivace esplosione di progetti e iniziative (spesso “comunicative”), confermandosi a disposizione di quanti sono interessati a saperne di più. Nell’ambito dell’ISLM 2023 sono inserite varie iniziative, la prima delle quali il webinar “La biblioteca scolastica competente e creativa” (28 settembre 2023, ore 17 su Teams, https://t.ly/Bnus6), come prosieguo della fortunata serie “La biblioteca scolastica si presenta” (https://www.aib.it/struttura/commissioni-e-gruppi/cnbs/2023/102726-la-biblioteca-scolastica-si-presenta-1-2023/). Felice ISLM 2023!  Luisa Marquardt Referente ISLM e Coordinatrice AIB CNBS aib.it/struttura/commissioni‐e‐gruppi/cnbs  ","
 ISML. international School Library Month "
https://aibnotizie.aib.it/pronti-si-parte-la-proposta-formativa-di-aib-lombardia-per-il-2024/,"Pronti, si parte! La proposta formativa di AIB Lombardia per il 2024",,AIB Notizie,,28 Marzo 2024,,HTML,https://aibnotizie.aib.it/,,,,CC BY-SA 4.0," La sezione AIB Lombardia ha pubblicato un calendario annuale relativo all’offerta formativa, disponibile al seguente link: https://www.aib.it/wp-content/uploads/2024/03/Programmazione_AIB_Lombardia_2024.pdf Per il 2024 sono state inserite nel programma diverse opportunità, divise tra corsi di formazione veri e propri da 25 ore, seminari di aggiornamento professionale ed eventi aperti a tutti i bibliotecari. Il gruppo che si occupa di formazione in seno al CER si è attivato fin da subito, partendo dal questionario sui bisogni formativi dei soci, per elaborare un programma che potesse soddisfare il più possibile le necessità di tutta la comunità dei bibliotecari. Il mese di maggio sarà un mese particolarmente denso di appuntamenti: martedì 10 presso la Sala Napoleonica dell’Università Statale di Milano si svolgerà il corso Gli archivi in biblioteca: Annalisa Rossi, Soprintendente per i beni archivistici e bibliografici della Lombardia aprirà i lavori; Annantonia Martorano, professore associato presso l’Università di Firenze, proseguirà con un intervento sugli archivi delle biblioteche; a concludere Yuri Gallo, bibliotecario presso l’Università degli studi di Milano e Federica Olivotto della Commissione nazionale biblioteche speciali, archivi e biblioteche d’autore, discuteranno sul trattamento dei fondi di persona. A seguire si svolgerà un corso di aggiornamento sul bookcounseling con Jasminka Grendele, counselor e coach, tra maggio e giugno, in presenza, ospitato in una delle biblioteche rionali del Sistema Bibliotecario di Milano. Tra la fine di maggio e la metà di giugno per i bibliotecari che vorranno approfondire la conoscenza della catalogazione delle risorse elettroniche sarà disponibile, soltanto da remoto, un corso di livello avanzato di 27 ore su piattaforma Zoom. Si partirà esaminando in maniera approfondita le Regole e gli Standard con Valentina Da Tos e si proseguirà poi con Camilla Fusetti: grazie a lei saremo in grado di “tuffarci” nel contesto pratico della catalogazione delle risorse elettroniche. Concluderanno il corso Piero Cavaleri e Rita Bertani a cui sono affidati rispettivamente i moduli sulla Classificazione decimale Dewey e sulla Soggettazione. Corsisti e docenti saranno affiancati da Tommaso Paiano nel ruolo di tutor. Ai corsi di formazione professionale si aggiungerà anche un ciclo di tre seminari di aggiornamento dedicato al Reference in biblioteca, declinato sotto vari aspetti, dal generale al particolare. Il 14 maggio Simonetta Bitasi e Valentina Aversano illustreranno Il reference sulla narrativa, seminario aperto a tutti i colleghi da remoto su piattaforma Zoom. Il 15 maggio invece saremo in presenza presso la biblioteca rionale di Dergano-Bovisa a Milano in compagnia di Carlo Bianchini per una carrellata approfondita sul Reference, in cui verranno analizzati i tipi di reference, gli strumenti e le tipologie delle fonti, il tutto accompagnato da esercitazioni pratiche sui cataloghi e sui discovery. Per finire Damiano Orrù, ci porterà per mano attraverso l’uso dell’intelligenza artificiale nella ricerca bibliografica, su piattaforma Zoom il 17 giugno. Dopo la pausa estiva si ripartirà con un’offerta formativa decisamente fitta di appuntamenti: il 26 ottobre l’ormai consueto convegno delle biblioteche scolastiche lombarde, giunto alla sua 2. edizione, si prenderà una “pausa” per lasciare spazio a una new entry nella programmazione del CER: una giornata di studio interamente dedicata alle biblioteche accademiche. Tra la fine di novembre e la metà di dicembre saremo impegnati in un seminario di aggiornamento sul libro antico organizzato in collaborazione con AIB Veneto: da questo sodalizio nasce il titolo dei due seminari – Ci incontriamo sul confine: il libro antico e la legatura di pregio. Oltre alle sessioni, rigorosamente in presenza tenute da illustri relatori, saranno previste visite guidate alle Biblioteche Capitolare di Verona e Queriniana di Brescia. A fine novembre con Maria Cassella esploreremo il mondo della Terza missione delle biblioteche accademiche, con un corso di aggiornamento di sei ore, da remoto. Inoltre AIB Lombardia sarà presente come di consueto alla 22. Rassegna della Microeditoria di Chiari (BS). Per concludere, in autunno, ai colleghi bibliotecari afferenti alle biblioteche di pubblica lettura saremo in grado di offrire loro un corso di aggiornamento di 25 ore dedicato al tema del Reference per young adults. Roberta Moro Delegata alla Formazione per AIB Lombardia  ","
"
https://aibnotizie.aib.it/pubblicato-il-bando-pubblico-permanente-per-liscrizione-agli-elenchi-di-bibliotecario/,Pubblicato il bando pubblico permanente per l’iscrizione agli elenchi di bibliotecario,,AIB Notizie,,11 Ottobre 2019,,HTML,https://aibnotizie.aib.it/,,,,CC BY-SA 4.0," La Direzione Generale Educazione e Ricerca del Ministero per i beni e le attività culturali ha pubblicato la Circolare n. 25 del 4 settembre 2019 relativa ai bandi permanenti di cui all’articolo 2 del D.M. n. 244 del 20 maggio 2019 per l’iscrizione all’elenco dei diversi profili professionali di cui agli allegati da 1 a 7 del medesimo decreto. Nello specifico, l’allegato 4 della Circolare è quello relativo al bando per il profilo professionale di “Bibliotecario”. Sarà possibile iscriversi all’elenco permanente del profilo professionale di bibliotecario attraverso la piattaforma informatica che sarà messa a disposizione sul sito della Direzione Generale Educazione e Ricerca http://dger.beniculturali.it/ a partire dal 1 dicembre 2019. Ai fini dell’iscrizione all’elenco del profilo professionale indicato nell’allegato n. 4 del D.M. n. 244 del 20 maggio 2019, i bibliotecari iscritti agli elenchi dell’AIB, possono utilizzare l’attestazione di qualificazione professionale rilasciata dalla stessa AIB in luogo della documentazione dei titoli culturali e professionali richiesta dal decreto. Questo perché l’AIB è un’associazione professionale riconosciuta ai sensi della Legge 14 gennaio 2013, n. 4 ed è inserita negli elenchi del Ministero dello Sviluppo economico tra le associazioni professionali in grado di attestare la qualificazione professionale. In sostanza, gli iscritti agli elenchi all’AIB troveranno facilitata l’iscrizione agli elenchi ministeriali. Tutte le informazioni utili relative ai bani della Circolare n. 25/2019 e al Decreto ministeriale n. 244/2019 sono accessibili sul sito della Direzione Generale Educazione e Ricerca alla pagina: http://dger.beniculturali.it/dm-n-244-del-20-maggio-2019-art-2-pubblicazione-bandi/. Per ulteriori approfondimenti si vedano:  Nota del Presidente AIB e Coordinatore Osservatorio legislativo AIB Rosa Maiello del 10 giugno 2019: “Nota sul Decreto del Ministro dei Beni e delle Attività culturali del 20 maggio 2019” https://www.aib.it/struttura/osservatorio-lavoro-e-professione/2019/75235-elenchi-nazionali-professionisti-beni-culturali/ Articolo in AIB Notizie del 1 giugno 2019: “Professione bibliotecario”. FAQ sul sito della Direzione Generale Educazione e Ricerca del Ministero per i beni e le attività culturali: http://dger.beniculturali.it/wp-content/uploads/2019/10/FAQ-2.pdf.  Lucia Antonelli ","
 Bando pubblico, MiBACT, Profilo Bibliotecario "
https://aibnotizie.aib.it/quale-identita-per-il-bibliotecario-scolastico-italiano/,Quale identità per il bibliotecario scolastico italiano?,,AIB Notizie,,11 Gennaio 2024,,HTML,https://aibnotizie.aib.it/,,,,CC BY-SA 4.0," Una giornata di studio  e di confronto tra AIB e Sindacato in Friuli Venezia Giulia  A cura e per l’organizzazione della Sezione A.I.B. Friuli Venezia Giulia – Gruppo di Studio Biblioteche Scolastiche, si à svolta la Giornata di studio: quale identità per il bibliotecario scolastico italiano? Confronto tra AIB e Sindacato per condividere linee guida e azioni di advocacy, lunedì 16 ottobre 2023 (il programma completo al link della Sezione AIB FVG). A partire dalle ore 17:00 in collegamento on line aperto a tutti gli iscritti, è stato affrontato il tema molto sentito tra i bibliotecari scolastici. Nella prima parte i relatori invitati hanno illustrato i molteplici ruoli e compiti ricoperti dal bibliotecario scolastico: Patrizia Luperi La necessità di un’identità del docente bibliotecario, Luisa Marquardt Le Linee guida IFLA e il bibliotecario scolastico: una sintesi, Donatella Lombello Panoramica sulla situazione europea sul docente/bibliotecario scolastico: quanti paesi riconoscono la figura professionale, Mariacristina Perich Esperienze didattico-educative come docente bibliotecario scolastico: valore aggiunto misconosciuto, Paola Pistone I ruoli del docente nelle BS secondo la normativa: punti di forza e di debolezza. Nella seconda parte del dibattito hanno preso la parola i rappresentanti dei sindacati, invitati a esprimersi sulla figura del docente bibliotecario scolastico secondo l’organizzazione sindacale di appartenenza: Luigi Pinatto (Anief), Matteo Slataper (FLC-CGIL), Martina Tosato (CISL), Annagrazia Stammati (COBAS), Franco De Marchi (SNALS), Michele Angeloro (UIL). Gli interventi susseguiti nel corso della prima parte hanno mirato a delineare la figura del  bibliotecario scolastico, quale figura evoluta professionalmente, competente, motivata a formarsi investendo autonomamente e personalmente, risorse ed energie nell’acquisizione della competenze e nell’aggiornamento costante. Mentre in altri Paesi tale figura ha raggiunto il riconoscimento professionale e contrattuale, in Italia si è ancora fermi a livello di dibattito. I rappresentanti delle sigle sindacali hanno colto l’evoluzione del bibliotecario scolastico, che nel nostro Paese fa riferimento al CCNI del 25 giugno 2008, attribuita al “docente inidoneo all’insegnamento” come tipologia di compito e utilizzazione. La normativa è complessa e necessita di un’adeguata definizione della figura del bibliotecario scolastico da una parte, e del riconoscimento, come bibliotecario scolastico del “docente inidoneo all’insegnamento” già formato dal punto di vista biblioteconomico. E’ stato importante mettere a conoscenza le azioni, le idee, i punti di vista di ciascuna componente -quella dell’Associazione Biblioteche Italiane e quella sindacale- al fine di trovare dei punti di incontro per una fattiva collaborazione. La Giornata di studio è stata l’inizio di un percorso che si svilupperà in futuri tavoli tecnici. La partecipazione alla Giornata di Studio è stata consistente.  Mariacristina Perich, cristina.perich@aib.it,  Maria Spanovangelis, maria.spanovangelis@aib.it,  Giannina Degano, gdgdegano@alice.it Gruppo di studio biblioteche scolastiche – A.I.B. – Sez. Friuli Venezia Giulia ","
 Bibliotecario scolastico, Riconoscimento professionale "
https://aibnotizie.aib.it/quanto-contano-i-libri/,Quanto contano i libri?,,AIB Notizie,,6 Ottobre 2023,,HTML,https://aibnotizie.aib.it/,,,,CC BY-SA 4.0,"   Il 3 ottobre scorso ha avuto luogo, presso la sede romana di Editori Laterza, il seminario, promosso dalla casa editrice e dal Forum del libro, Quanto contano i libri?. Al seminario sono state invitate a intervenire come rappresentanti AIB sia l’attuale presidente nazionale Laura Ballestra che Rosa Maiello, presidente nazionale dell’associazione dal 2017 al 2023. Diversi professionisti del libro e della lettura – tra cui editori, bibliotecari, professori universitari, librai, giornalisti, ricercatori, rappresentanti di associazioni di settore ‒ hanno avuto modo di confrontarsi sul tema oggetto del seminario: quanto nella società attuale ‘contano’ i libri? Qual è l’impatto esercitato dai libri e dalla lettura sulle persone nella società contemporanea? Qual è il ruolo e quali sono le responsabilità dei professionisti e delle associazioni che lavorano con il libro e con la lettura? L’idea di organizzare il seminario, coordinato da Giuseppe Laterza e introdotto da Maurizio Caminito, Marino Sinibaldi e Giovanni Peresson, è nata a seguito di un preciso evento occorso  nel torrido agosto appena passato: l’uscita sulla testata online «Linkiesta» di due articoli della giornalista Guia Soncini[1] sulla sostanziale irrilevanza dei libri: «non contano niente e non li legge più nessuno».[2] I due articoli, ci raccontano in apertura del seminario Maurizio Caminito e Giuseppe Laterza, hanno acceso un intenso dibattito all’interno della chat dei soci del Forum del Libro, cui è seguita la volontà di organizzare un seminario che avesse una peculiare specificità: riunire attorno a un unico tavolo diversi relatori e un pubblico che rappresentassero le differenti professioni – e quindi le diverse visioni, priorità, prospettive – che si muovono attorno al mondo del libro e della lettura. Molti interventi, brevi ma densi, si sono susseguiti, e ognuno di essi ha posto ai partecipanti nuovi, diversi, ma sempre collegati, interrogativi:  «Come si misura l’influenza di un libro?» domanda Laterza, «Qual è la definizione di lettore?», chiedono sia Peresson che Emanuela Bologna, ricercatrice di Istat, «Quanta e quale rilevanza hanno oggi i libri e per quante persone?» domanda Solimine. La Presidente di AIB Laura Ballestra ha sottolineato l’importanza di ragionare di qualità della lettura e di abitudini alla lettura: «La lettura è fondamentale perché quando è lettura profonda aiuta a sviluppare creatività, a costruire complessità nei nostri ragionamenti e a mantenere attenzione e concentrazione, in un mondo di continue rapide sollecitazioni. Chiediamo impegno costante su questi tempi da parte della politica non solo in ragione degli attuali numeri di lettori, tanti o pochi che siano, ma per il valore intrinseco dell’esperienza. Biblioteche ben dotate a livello di collezioni, ma soprattutto bibliotecari professionisti e preparati sono fondamentali nel nostro Paese per garantire a tutti la possibilità di coltivare e mantenere un’abitudine alla lettura. La lettura è un’attività concorrenziale ad altre esperienze in termini di tempo, soprattutto per giovani adulti e adulti. Su questo pubblico di giovani adulti e adulti tutto il sistema delle biblioteche  – non solo le biblioteche pubbliche, ma quelle scolastiche, con tutti i grossi limiti attuali, e le universitarie –  deve puntare per incidere sulle abitudini di lettura nel tempo.» Rosa Maiello ha messo in rilievo che, per quanto riguarda le biblioteche, qualsiasi tipo di attività e iniziativa non può prescindere da una maggiore attenzione a livello politico in termini di risorse umane e economiche. Solo così infatti i cittadini possono essere messi nelle condizioni di vedere nelle biblioteche un punto di riferimento fondamentale per la propria crescita culturale e sociale. Giovanni Solimine, come anticipato, ha sottolineato che più che ragionare sul dato quantitativo relativo al numero di persone che leggono almeno un libro all’anno, è utile al dibattito studiare le motivazioni che si celano dietro al perché le persone trovano rilevante dedicare il proprio tempo alla lettura. Il mondo delle biblioteche e dei bibliotecari è stato più volte evocato nel corso del seminario anche da parte di professionisti non strettamente connessi al settore, a dimostrazione del ruolo strategico che le biblioteche possono esercitare. Agli interventi di Laura Ballestra, Rosa Maiello e Giovanni Solimine, si è affiancato infatti quello di Flavia Piccoli Nardelli, già deputata e presidente della Commissione Cultura, scienza e istruzione alla Camera, che ha posto l’attenzione sull’assoluta necessità di investire sulle biblioteche scolastiche, e quello di Giulia Sallusti, attiva libraia romana, che ha sottolineato la pressante esigenza che librerie, biblioteche e editori lavorino e collaborino per determinare, insieme, il futuro dei libri e della lettura.  [1] Guia Soncini. Il caso Murgia. I social, l’irrilevanza dei libri e il futuro del mercato degli intellettuali. «Linkiesta», 19 agosto 2023, <https://www.linkiesta.it/2023/08/michela-murgia-libri-tre-ciotole/> e Ead., Ultimo, si stampiGli editori irritabili e l’effetto Fontana di Trevi del commercio librario. «Linkiesta», 21 agosto 2023, <https://www.linkiesta.it/2023/08/libri-vendite-gfk-dati-mercato/>. Ultima consultazione 04/10/2023. [2] Con queste parola Marino Sinibaldi riassume i contenuti dei due articoli citati di Guia Soncini. Si cfr. Marino Sinibaldi. Perché un libro fa (ancora) casino. «Il Post», 24 agosto 2023, <https://www.ilpost.it/2023/08/24/sinibaldi-perche-un-libro-fa-ancora-casino/>. Ultima consultazione 04/10/2023. Maddalena Battaggia  maddalena.battaggia@aib.it    ","
 lettura, ruolo dei libri "
https://aibnotizie.aib.it/quota-100-anzi-112-i-risultati-delle-biblioteche-italiane-alla-giornata-internazionale-del-gioco-in-biblioteca/,Quota 100 anzi 112: i risultati delle biblioteche italiane alla giornata internazionale del gioco in biblioteca,,AIB Notizie,,18 Febbraio 2018,,HTML,https://aibnotizie.aib.it/,,,,CC BY-SA 4.0,"  Le biblioteche italiane che giocano e partecipano alla giornata internazionale del gioco hanno raggiunto e superato quota 100: per la precisione il 18 novembre scorso  ben 112 biblioteche hanno realizzato iniziative di gioco. Finalmente si può  dire che l’International games day@your library (IGD), l’iniziativa nata negli Stati Uniti, non è più una magnifica sconosciuta tra i bibliotecari italiani. La cultura del gioco entra nelle biblioteche con il sostegno dell’ AIB che da alcuni anni aderisce all’iniziativa internazionale e ne promuove la partecipazione. L’attenzione è cresciuta poco alla volta e grazie a un incoraggiamento iniziale di davvero pochi bibliotecari. Si è cominciato a pensare ad un’adesione all’IGD grazie alle informazioni offerte dal sito http://recarlo2.blogspot.it/ di Carlo Reginato, alle riflessioni di Francesco Mazzetta ed alla consultazione del sito dei bibliotecari americani. Un lavoro nato su basi volontarie e poi sviluppato  nell’ambito di un gruppo composto da Francesco Mazzetta, Daniele Brunello, Alberto Raimondi, Debora Mapelli e Marco Azzerboni.  Nel giro di alcuni anni, tra il 2010 e il 2017, nelle biblioteche italiane si è sviluppata la convinzione che giochi da tavolo e videogiochi siano in sostanza informazione, un’azione umana del raccontare storie presentata con nuovi format che coinvolgono giocatori e utenti e  che i giochi possano completare la missione delle biblioteche per fornire mezzi culturali, ricreativi e di intrattenimento. Preparando l’International games day @your library in Italia, edizione 2017 Le riflessioni cui si è accennato ed risultati registrati in diverse biblioteche italiane hanno portato alla costituzione di un gruppo di lavoro nazionale dedicato al “gaming in biblioteca” di cui fanno parte F.Mazzetta, D. Brunello, A.Raimondi, e D. Mapelli, affiancati da Alfonso Noviello, Cristina Bambini e Giulia Gasparini.  Al gruppo è spettato  il compito di organizzare e promuovere la giornata del 2017. Con un’anteprima al Bibliopride di Pistoia nella piazza di fronte all’ex Ospedale del Ceppo, bibliotecari e passanti si sono sfidati e hanno scoperto diversi giochi da tavolo. Il lavoro più intenso di preparazione si è svolto tra settembre e novembre. Decine di telefonate, tantissime mail hanno permesso di coordinare le iniziative di cui si trova ampia documentazione fotografica e video sulle pagine Facebook e sul blog del gruppo. Allo stesso tempo si sono raccolti i giochi offerti da tre sponsor: Asmodee Italia, Creativamente e Red Glove e il gruppo ha lavorato  per suddividere, distribuire e impacchettare i giochi da consegnare. L’invio dei giochi quest’anno è stato un po’ problematico soprattutto per regole e tariffe postali poco chiare (e non sempre univoche). Risolto con una brillante intuizione e adoperando un ccp d’appoggio. Finalmente si gioca! Nelle settimane di novembre e durante la giornata del 18, le 112 biblioteche hanno organizzato numerose iniziative invitando i cittadini e gli utenti, adulti e bambini a partecipare e a scoprire i giochi da tavolo, i tornei di scacchi o di videogiochi, da Milano a Sesto Fiorentino, da Sarezzo a Perugia. Chi volesse scoprire i nomi di tutte le biblioteche aderenti, può consultare l’elenco sul sito https://internationalgamesdayitalia.wordpress.com. La partecipazione più numerosa è venuta dalla Lombardia con 31 adesioni, seguita dall’Emilia Romagna con 22 partecipanti. Nell’insieme i risultati sono stati ampiamente soddisfacenti. Com’è andata? I risultati positivi dell’IGD 2017 possono confortare e permettono di dire che questa è una strada interessante da percorrere.  Per verificare  com’è andata è stato inviato un questionario a tutte le biblioteche partecipanti e si è ricevuto risposta da sessanta. Le risposte sono state ricche e articolate, offrendo  idee da approfondire e suggerimenti per continuare. Va detto che dalle sessanta risposte fornite si evince che ben 1.368 persone hanno partecipato alle loro iniziative e si può stimare, quindi per difetto, che almeno 2.000 persone hanno preso parte  all’IGD. Il giudizio sulla giornata e sulle proprie attività Il 72% dei bibliotecari coinvolti conosceva già la giornata internazionale del gioco. Una metà di loro  si è lasciata incuriosire e partecipare grazie ai consigli di altri colleghi. È significativo che per un buon 26% è stata determinante l’informazione offerta dall’AIB. La partecipazione del 2017 è più che raddoppiata rispetto al 2016, infatti il 61% ha partecipato per la prima volta, ma un altro aspetto interessante è dato dal fatto che il 73% intende arricchire la propria collezione documentaria, proponendo in modo stabile e continuativo giochi e videogiochi.  La valutazione della propria partecipazione è soddisfacente per il 50%, molto soddisfacente per il 39%. I commenti sono stati articolati: “Tutti i partecipanti sono rimasti soddisfatti dell’iniziativa e hanno fatto richiesta di ripetere l’evento… è stata un’esperienza molto importante per diversificare l’offerta di attività in biblioteca ed è stata apprezzata da molti genitori …è stata l’occasione perfetta per creare una sezione di gaming nella nostra biblioteca e per promuovere la valenza educativa del gioco in scatola… quando si gioca è sempre un casino,  nel bene e nel male”. Anche le riflessioni e i suggerimenti critici consentono di pensare a nuove azioni: “dovremmo fare maggiore promozione… l’iniziativa è stata realizzata con poco tempo per l’organizzazione. La prossima edizione sarà programmata meglio… non grandissima affluenza numericamente parlando ma grande apprezzamento da parte dei presenti, soprattutto delle famiglie con bimbi … purtroppo i giochi sono arrivati più tardi del previsto per un disguido alle Poste, per cui fino all’ultimo non avevo la certezza di poter organizzare bene l’evento”. Ma anche la consapevolezza che la strada del gioco in biblioteca non sarà semplice: “persiste ancora difficoltà/diffidenza da parte degli utenti a pensare di poter usufruire di strumenti come giochi in scatola, videogames e assimilabili in Biblioteca”. Così come si intravede la necessità di stabilire alleanza con la propria comunità: “Nota positiva: comitati genitori, circoli scacchisti e ludoteche sono un buonissimo aiuto”. Quali giochi sono stati adoperati? Le risposte del questionario ci permettono di vedere quanta è stata variegata l’offerta, ci sono i giochi da tavolo ed ecco qui alcuni titoli citati: Scacchi, Super goal, The island, Super farmer, Dolly crush, Cash’n’Guns, Dixit. Ci sono videogiochi come Mario Kart su consolle Wii U e i laboratori di linguaggio informatico come scratch. Appare chiaro che i giochi da tavolo sono stati i più apprezzati, mentre solo il 17% afferma di aver adoperato i videogiochi. Tra quelli che non li hanno adoperati, il 77%, motiva la scelta perchè non ha la strumentazione necessaria, mentre il 17% afferma di non avere le competenze necessarie. C’è anche un altro 17% che dice di non essere convinto dell’opportunità di avere videogiochi in biblioteca. È vita dura anche per i laboratori di coding, in questo caso solo il 5,2% li ha proposti per la giornata. C’è, infine,  un giudizio ampiamente positivo sui giochi ricevuti in omaggio che in alcuni casi sono stati essenziali per poter organizzare la giornata oppure per cominciare a costruire un patrimonio di giochi in biblioteca. Cosa fare nel futuro? Le risposte al questionario dimostrano che c’è tra le biblioteche italiane una disponibilità al cambiamento e si sta consolidando un interesse verso il gioco in biblioteca, al suo ruolo culturale, alle sue potenzialità sociali. In sostanza si guarda al futuro pensando che giochi e videogiochi possano arricchire l’offerta ai cittadini delle nostre comunità. L’86% dei bibliotecari interrogati risponde che è ben disposto a partecipare a una giornata di incontro e formazione per tutte le biblioteche IGD, così da provare i giochi e creare un’occasione per distribuire i giochi omaggio. Così come è stata registrata una grande disponibilità e attenzione a seguire i canali social per continuare ad essere informati e aggiornati sulle attività di gioco. A questo punto al gruppo “gaming in biblioteca” dell’AIB non resta che mettersi al lavoro per l’edizione del prossimo novembre 2018. Alfonso Noviello Giulia Gasparini per il Gruppo di lavoro gaming in biblioteca – IGD Italia <ggam@aib.it> ","
 International games day "
https://aibnotizie.aib.it/attivita-olavep/,Rapporto attività dell’OLAVeP,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," L’Osservatorio Lavoro e Professione (OLAVeP) ha un ruolo strategico nell’attuale fase di trasformazione dell’AIB in associazione professionale. Esso (v. http://www.aib.it/struttura/osservatori/olavep/componenti/) sulla base delle linee programmatiche dell’AIB per il triennio 2011-2014, ha avviato una serie di attività, studi e approfondimenti su temi specifici che sono cruciali per la nostra associazione. Ad un anno circa dalla costituzione della nuova struttura dell’Osservatorio è doveroso fare il punto su ciò che si è fatto e su ciò che si sta facendo nella prospettiva di una corretta informazione per tutti gli iscritti AIB e per garantire a tutti i bibliotecari pari opportunità di accesso alle informazioni e alla conoscenza. Cosa si è fatto dal 2011  I profili del bibliotecario OLAVeP ha portato a termine il lavoro sui profili del bibliotecario in cui si descrive nel dettaglio chi è il bibliotecario, che cosa fa, quali sono le sue competenze, abilità, ecc. Se ne è occupato un gruppo di lavoro costituito da Rachele Arena, Nerio Agostini e Raffaele De Magistris. Hanno collaborato Luisa Marquardt, IAML Italia, Ivana Truccolo e Maria Cassella. Finalmente l’AIB ha i suoi profili! Li ha inviati alla Commissione UNI la quale redigerà una norma sulla professione bibliotecaria e sulla base di questa norma sarà poi elaborata “Carta della professione di bibliotecario”. Nell’attesa della Carta, grazie a questo documento sui profili elaborato da OLAVeP, gli iscritti AIB e tutti i bibliotecari italiani potranno finalmente trovare risposta ad ogni loro quesito su competenze, abilità, capacità che si richiedono al professionista bibliotecario. Questo documento sui profili consentirà all’AIB di non farsi trovare impreparata se nel frattempo essa dovesse ottenere il riconoscimento ai sensi del Decreto Legislativo 6 novembre 2007, n. 206 (“Attuazione della direttiva 2005/36/CE relativa al riconoscimento delle qualifiche professionali, nonché della direttiva 2006/100/CE che adegua determinate direttive sulla libera circolazione delle persone a seguito dell’adesione di Bulgaria e Romania”) e se le fosse richiesto, in qualità di associazione professionale, di sedersi a un tavolo politico col Governo. Campagna “NO all’eccesso di ribassi in biblioteca” OLAVeP insieme al CEN ha promosso la Campagna “No all’eccesso di ribassi in biblioteca”, una campagna di comunicazione, sensibilizzazione e denuncia che trova nella lotta all’eccesso di ribasso negli appalti pubblici il proprio obiettivo principale. Per ulteriori info: http://www.aib.it/attivita/campagne/eccesso-di-ribasso/. Potenziamento del servizio di assistenza Abbiamo avuto un incremento delle richieste di consulenza da parte dei bibliotecari. I nostri canali per i contatti sono:  posta elettronica: olav@aib.it; referenti OLAVeP regionali (v. http://www.aib.it/struttura/osservatori/olavep/componenti/referentiregionali/); form OLAVeP: di recente abbiamo impostato i campi di un form da pubblicare in AIB-WEB, al fine di standardizzare le segnalazioni legate ad appalti, concorsi e bandi indirizzate a OLAVeP. Attualmente il form è all’esame del CEN.  Censimento biblioteche e bibliotecari Con la collaborazione dei nostri referenti OLAVeP regionali abbiamo avviato un lavoro di ricognizione di indirizzi email di biblioteche e bibliotecari in tutte le Regioni italiane. Tale ricognizione servirà per l’invio successivo di un dossier OLAVeP sui temi del lavoro, per campagne di promozione AIB e per politiche di incremento delle iscrizioni all’Associazione. Se ne è occupato Ilario Ruocco. Bandi di concorso e gare d’appalto Ilario Ruocco, referente OLAVeP per le statistiche, ha raccolto i bandi di concorso per bibliotecari relativi all’anno 2011. Il lavoro per il precedente triennio è stato effettuato dallo stesso Ilario Ruocco con la collaborazione di Silvia Arena ed è stato di recente pubblicato in AIB-WEB. Francesca Cadeddu e Gabriele De Veris in qualità di rappresentanti CNPR in OLAVeP insieme a Lucilla Less e alle referenti CEN per OLAVeP Maria Abenante e Merj Bigazzi si occupano della ricognizione dei bandi e delle gare di appalto.  Cosa si sta facendo  CoLAP Il 17 Aprile 2012 abbiamo esultato insieme al nostro referente per il CoLAP Franca Piera Colarusso e insieme al CEN per l’approvazione alla Camera dei Deputati del disegno di legge inerente le “Disposizioni in materia L’Osservatorio Lavoro e Professione (OLAVeP) ha un ruolo strategico nell’attuale fase di trasformazione dell’AIB in associazione professionale. Esso (v. http://www.aib.it/struttura/osservatori/olavep/componenti/) sulla base delle linee programmatiche dell’AIB per il triennio 2011-2014, ha avviato una serie di attività, studi e approfondimenti su temi specifici che sono cruciali per la nostra associazione. Ad un anno circa dalla costituzione della nuova struttura dell’Osservatorio è doveroso fare il  punto su ciò che si è fatto e su ciò che si sta facendo nella prospettiva di una corretta informazione per tutti gli iscritti AIB e per garantire a tutti i bibliotecari pari opportunità di accesso alle informazioni e alla conoscenza. di professioni non organizzate in ordini e collegi” (che raccoglie in un unico testo diverse proposte di legge a firma dei deputati Froner, Formisano, Buttiglione, Della Vedova e Quartiani): ora il testo è all’esame del Senato in seconda lettura per l’approvazione definitiva. È un provvedimento che interviene a tutela della professione del bibliotecario. Auspichiamo che esso vada in porto perché si tratta di un primo passo concreto a favore del lavoro specialistico del bibliotecario. La nuova normativa prevede che i principi e i criteri generali che disciplinano l’esercizio auto-regolamentato della singola attività professionale e ne assicurano la qualificazione siano definiti dall’UNI (Ente Nazionale Italiano di Unificazione) con apposita normativa tecnica. L’UNI ha infatti già invitato l’AIB ai lavori della Commissione tecnica, che redigerà una delle prime norme inerenti la professione bibliotecaria. Ricordiamo che il 19 Ottobre 2012 a Roma, presso la Fontana di Trevi, piazza della Pilotta 4 l’AIB parteciperà all’evento CoLAP “Plus Italia 2012. Professionisti liberi uniti per lo sviluppo dell’Italia”, un momento di incontro, di scambio, di confronto e condivisione tra i liberi professionisti, il mondo politico, istituzionale e la società civile. Invitiamo alla partecipazione! Linee guida per l’affidamento esterno della gestione dei servizi della biblioteca Il gruppo di lavoro è costituito da: Merj Bigazzi, Francesca Cadeddu, Piera Colarusso, Lucilla Less, Maria Chiara Sbiroli. Collaborano Rachele Arena e Nerio Agostini ed è prevista la collaborazione esterna di AsPIDI, associazione che dal punto di vista deontologico è vicina all’AIB. Obiettivo del lavoro è aggiornare le apposite linee guida del 2004, approfondire alcuni temi specifici quali gli indici di qualità del servizio, i tipi di contratto applicati, i criteri di aggiudicazione, le caratteristiche professionali del personale impiegato e suggerire le “buone pratiche”. Linee guida sull’insegnamento della biblioteconomia Altro lavoro avviato è quello relativo alle “Linee guida sull’insegnamento della biblioteconomia”. I componenti del gruppo di lavoro sono: Anna Della Fornace, Luisa Marquardt e Anna Maria Tammaro. È prevista anche una collaborazione esterna a OLAVeP. L’obiettivo è definire la tipologia della formazione universitaria per la nostra professione. Si sta procedendo in due direzioni:  Presentare lo stato dell’arte relativo all’insegnamento della biblioteconomia in Italia che serva da orientamento per chiunque voglia iniziare un percorso di studi in questo settore; Fare il punto sulla situazione europea e l’analisi dei documenti in tema di insegnamento di biblioteconomia prodotti da organismi internazionali.  Sulla base dei punti 1) e 2) elaboreremo un documento di sintesi in cui indicheremo quali materie ci avvicinano al modello europeo. Schede sui “volontari” a supporto dei bibliotecari nei vari comparti In un momento di crisi come quello che stiamo vivendo nelle biblioteche si rivela utilissimo il contributo dei “volontari” come supporto al lavoro dei bibliotecari inquadrati. Il gruppo di lavoro, costituito da Maria Abenante, Nerio Agostini, Rachele Arena, Raffaele De Magistris, Gabriele De Veris, Anna Della Fornace, Luisa Marquardt e Anna Maria Tammaro, ha avviato uno studio finalizzato all’individuazione delle tipologie dei “volontari” presenti nei vari comparti. Il requisito della gratuità della prestazione lavorativa non sarà considerata da noi vincolante ai fini del presente lavoro; la nostra attenzione sarà rivolta infatti ad associazioni di volontariato, tirocinanti e stagisti, studenti part-time nelle Università e nelle scuole, volontari del sevizio civile. In particolare indicheremo cosa potranno e dovranno fare nelle biblioteche sotto le direttive dei bibliotecari inquadrati.  Dossier OLAVeP Se ne occuperà Ilario Ruocco con la collaborazione di Rachele Arena, Gabriele De Veris e Francesca Cadeddu. Sarà inviato un questionario sui temi del lavoro agli indirizzi mail di biblioteche e bibliotecari forniti dai referenti OLAVeP regionali. L’obiettivo è “entrare” nelle biblioteche e capire quali sono i problemi e le difficoltà che i bibliotecari devono affrontare sul posto di lavoro e preparare delle statistiche sia a livello regionale che nazionale. È evidente che i temi di cui si sta occupando OLAVeP sono prioritari per il futuro dell’AIB. Ritengo che occorra affrontare le prossime sfide in tema di lavoro e professione del bibliotecario con fermezza, concretezza e tempestività ed evitare di farsi trovare impreparati. A tale scopo è importante il contributo e la collaborazione non solo di OLAVeP, del CNPR, del CEN e del Presidente AIB ma di tutti i bibliotecari.  rache2002@libero.it ","
 OLAVeP, Riconoscimento professionale "
https://aibnotizie.aib.it/ricordo-di-maria-cecaro/,Ricordo di Maria Cecaro,,AIB Notizie,,10 Gennaio 2022,,HTML,https://aibnotizie.aib.it/,,,,CC BY-SA 4.0,"   Il 28 dicembre u.s. ci ha lasciato Maria Cecaro. Bibliotecaria e responsabile di diverse biblioteche e strutture in tutta Italia,  per anni Direttrice della Biblioteca Nazionale di Napoli, la ricorda qui Maria Angarano che con  Cecaro collaborò intensamente. Maria Cecaro  è stata una grande Direttrice. Ma è stata anche una grande bibliotecaria. Ha operato in un periodo cruciale, di transizione da un mondo lavorativo basato sul cartaceo, alle prime, sommesse avvisaglie di altri orizzonti, che avrebbero poi portato all’exploit digitale. Ha, in qualche modo, collegato il periodo storico dei personaggi, per così dire, monumentali (Guerrieri, Mazzoleni, Maiuri…) con le Direzioni necessariamente manageriali dei tempi più recenti. Ha quindi vissuto in prima persona i mutamenti e i nuovi assetti della biblioteconomia. Oltre a ciò, all’interno della sua carriera, è stata protagonista di vicende che hanno sconvolto, tra l’altro, anche il mondo delle biblioteche, come il terremoto del 1980, la cui gestione è forse paragonabile a un percorso di guerra (l’esperienza a Napoli del secondo conflitto mondiale), o a un avvenimento altrettanto traumatico come l’alluvione di Firenze del 1966, dove chi scrive ha iniziato il proprio itinerario di lavoro, due anni dopo. Due eventi naturali, entrambi funesti anche per le istituzioni bibliotecarie delle due città, i cui Direttori, Emanuele Casamassima alla Nazionale Centrale di Firenze, e, appunto, Maria Cecaro alla Nazionale di Napoli nel 1980, hanno dovuto spendere le loro energie per salvaguardare i tesori a loro affidati, e restituirli poi al loro splendore. Maria Cecaro sicuramente ha tenuto presente la lezione della sua antica maestra Guerriera Guerrieri, salvatrice, durante la guerra, del patrimonio bibliografico della Biblioteca Nazionale di Napoli. Ha dovuto inventarsi anche lei luoghi sicuri per proteggere gli antichi volumi, le sontuose scaffalature, e, non ultimi, gli studiosi cui era necessario poter garantire la continuità delle ricerche. Chi scrive, a fianco di Maria Cecaro in quegli anni, ricorda la sua particolare attenzione alla messa in sicurezza di quello che è il più importante documento di possesso del materiale librario, il registro d’ingresso, prova inconfutabile dell’appartenenza all’Istituto, imperdibile soprattutto in quegli anni di possibile dispersione del patrimonio bibliografico. L’esperienza lavorativa di Maria Cecaro segue però un percorso non solo temporale, ma anche, si potrebbe dire, spaziale, attraverso la direzione delle più prestigiose biblioteche di ogni parte d’Italia, dalla Soprintendenza bibliografica per la Sardegna a quella del Veneto orientale e della Venezia Giulia, dalla Biblioteca Nazionale di Bari alla Alessandrina di Roma, e, infine, dal 1 settembre 1978, alla Nazionale di Napoli. Ha visto, quindi, e curato, da Direttrice, ma, come si è detto, anche da bibliotecaria, le istituzioni bibliografiche e le città di cui quelle sono testimonianza e ornamento. Si è detto della Direttrice, si è detto della bibliotecaria, ma bisogna anche parlare della persona. E’ stata, e così la si deve ricordare, una donna estremamente cordiale, pronta a dare fiducia ai suoi collaboratori, ad accettare proposte innovative, a stimolare la curiosità e l’apprezzamento del pubblico con eventi culturali quali la Mostra sulla donna dell’8 marzo 1980, o il ricordo di Salvatore Di Giacomo, a lungo bibliotecario proprio alla Nazionale di Napoli, nel cinquantenario della morte nell’aprile del 1984, ricordo illuminato dalla abbagliante “visione in presenza” di Eduardo. Buon viaggio Maria: il tuo insegnamento, e credo di poter dire il tuo affetto, è per noi prezioso e insostituibile.           Maria Angarano Maria.angarano@libero.it   ","
"
https://aibnotizie.aib.it/ricordo-di-maria-sicco/,Ricordo di Maria Sicco,,AIB Notizie,,27 Febbraio 2022,,HTML,https://aibnotizie.aib.it/,,,,CC BY-SA 4.0," Qualche settimana fa Maria Sicco ci ha lasciato. L’ho conosciuta all’Iccu (anzi allora si chiamava ancora Centro Nazionale per il Catalogo Unico delle Biblioteche Italiane e per le informazioni bibliografiche) nel 1974, dove svolsi alcuni mesi di servizio volontario. Di Maria mi colpì subito la vivacità, testimoniata dalla inconfondibile voce e dal suo tono squillante, che risuonava nei corridoi del Centro. Ebbi immediatamente la sensazione che fosse una persona alla quale mi potevo rivolgere per cercare di chiarire i molti dubbi che mi si presentavano sul lavoro. E sicuramente fu lei, insieme a Silvana Verdini e Lucio Mugnoli, ad aiutarmi nei miei primi passi da bibliotecario. L’iniziale impressione di vivacità si trasformò presto in stima professionale e simpatia umana, che si sarebbero accresciute negli anni. Maria è stata infatti una persona competente nel suo lavoro, prodiga e generosa verso i colleghi, soprattutto i più giovani, con i quali – penso di poterlo affermare – si è sempre trovata pienamente a suo agio. Un altro aspetto infatti che ha caratterizzato la sua personalità è stato quello di dimostrare sempre molti meno anni di quelli denunciati dall’anagrafe e questo coinvolgeva non solo il carattere, ma anche l’aspetto fisico. Qualche anno dopo mi ritrovai ad essere suo collega in quello che era nel frattempo diventato uno degli Istituti Centrali del neonato Ministero per i beni culturali. E la sua presenza nel settore retrospettivo fu senz’altro una delle ragioni che mi convinsero a chiedere ad Angela Vinay di essere assegnato a quell’ufficio, che di lì a pochi anni avrebbe diretto con gentilezza, ma anche con fermezza. Si avviò così un periodo di collaborazione che sarebbe durato quasi tredici anni, cominciato con la redazione degli ultimi volumi del Primo catalogo collettivo delle biblioteche italiane, che Angela Vinay opportunamente decise di interrompere, e proseguito con la indimenticabile avventura del Censimento delle edizioni italiane del Cinquecento, poi divenuto Edit16. Devo molto sul piano professionale e umano a Maria. Ho già scritto che lavorare con lei era in qualche modo assaporare una sorta di “douceur de vivre”. Persino le interminabili discussioni su questioni catalografiche e organizzative con un gruppo di colleghe e colleghi, sia dell’Iccu che di altre biblioteche, che sarebbero potute alla lunga diventare noiose, grazie alla sua prorompente vivacità e anche al suo humor, potevano risultare divertenti. La sua padronanza dell’inglese era poi un sostegno ineliminabile per tradurre testi come l’ISBD(A) o il Manuale per il rilevamento dell’impronta. Anche le vivaci discussioni intorno alle modalità di informatizzazione del Censimento non si traducevano in scontri o litigi, grazie alla sua abilità nel mantenere rapporti rispettosi con tutti e nello sdrammatizzare i conflitti. Ma Maria Sicco era anche una persona capace di essere decisa, sincera e schietta fino alla durezza, quando necessario. Un episodio è diventato famoso. Di fronte ad uno degli architetti che si vantava di essere uno degli autori del progetto della Biblioteca Nazionale di Roma, della quale sperimentavamo quotidianamente le lacune e le inadeguatezze, Maria non riuscì a trattenersi e proruppe, con la sua proverbiale voce squillante: “Lei è uno dei responsabili del progetto? Allora sa cosa le dico: si butti dalla finestra!”. Negli ultimi anni, dopo che le strade professionali si erano separate, ci siamo un po’ persi di vista. Ma sapevo che continuava a dirigere con grande maestria il Laboratorio per la bibliografia retrospettiva e poi la Biblioteca Universitaria di Napoli, dal 1992 al 1995, guadagnandosi sempre stima e affetto di colleghe e colleghi. Ho avuto occasione di rivederla per festeggiare il suo novantesimo compleanno, proprio pochi giorni prima che se ne andasse. E’ stata molto di più che una collega. Tra i ricordi più cari che ho di lei, c’è un delizioso disegno/collage raffigurante una gattina, fatto da lei, dono per la nascita di mia figlia, che conserverò sempre. Lorenzo Baldacchini ","
"
https://aibnotizie.aib.it/ricordo-di-marisa-santarsiero/,Ricordo di Marisa Santarsiero,,AIB Notizie,,16 Maggio 2023,,HTML,https://aibnotizie.aib.it/,,,,CC BY-SA 4.0," Rosa Maiello ci trasmette il testo dell’intervento di Tommaso Giordano alla giornata di studi “Marisa Santarsiero e le trasformazioni delle biblioteche accademiche”, Fiesole, Istituto Universitario Europeo, 13 gennaio 2023 (https://www.aib.it/attivita/convegni-e-seminari/marisa-santarsiero-trasformazioni-biblioteche-accademiche/). La giornata è stata organizzata dall’AIB insieme all’Istituto per ricordare la figura di Marisa, scomparsa il 17 marzo 2022, che ha attraversato da protagonista e innovatrice il mondo delle biblioteche italiane, per provare a ritrovare il filo di di un discorso sulle biblioteche di università a cui ha dedicato tanti anni del suo impegno.  Una mattina di primavera del 1990 si affacciò alla porta del mio ufficio una ragazza alta, elegante, in tailleur bianco. “Disturbo ?”, disse sfoderando un disarmante sorriso. “Marisa, certo che mi ricordo”, risposi riprendendomi dalla sorpresa. Ci eravamo conosciuti qualche settimana prima in casa di amici, avevamo parlato per alcuni minuti del più e del meno, lei era alla fine della sua collaborazione alla Biblioteca nazionale, mi disse anche che insegnava al Politecnico della moda e che avrebbe continuato volentieri la sua esperienza di bibliotecario. Le proposi di passare dal mio ufficio alla sua prossima visita alla Badia. In realtà, Marisa mi era stata già segnalata dai colleghi della Biblioteca nazionale che sapevano della mia ricerca di giovani talenti da inserire in qualche programma alla Biblioteca dell’IUE o altrove. Il caso volle che proprio in quel periodo ebbi la notizia che uno dei progetti da me presentati mesi prima era stato finanziato dal Parlamento Europeo e cercavo, per l’appunto, un esperto catalogatore da inserire nel programma. Si trattava di EUROLIB-PER, un progetto pilota di prestito interbibliotecario in rete – più precisamente di fornitura di articoli di periodici – tra le 11 biblioteche delle istituzioni europee aderenti al gruppo EUROLIB. Il progetto doveva basarsi su un catalogo unico dei periodici, realizzato mediante la riconversione e fusione in un formato standard dei record estratti dai cataloghi delle singole biblioteche partecipanti. Al progetto era stata associata una impresa di servizi lussemburghese, Infopartners, con il compito di assicurare il supporto informatico all’operazione. Il nostro interlocutore presso Infopartners, era un giovane e brillante ex collega dell’IUE, Marc Willem, diventato Vice direttore della ditta lussemburghese. Realizzare un catalogo unico partendo da record in formati diversi non standard era un’operazione piuttosto complicata per la tecnologia di allora. Una parte del controllo bibliografico doveva essere eseguito manualmente ricorrendo al catalogo su microfiches dell’agenzia ISSN: un lavoro ostico che richiedeva pazienza e costanza certosine e che Marisa portò avanti con tenacia e precisione ammirevoli. Terminata la prima fase, il progetto cominciò a svelare i suoi lati più interessanti. L’équipe si avvaleva anche di collaborazioni e consulenze di esperti esterni, grazie ai quali Marisa aveva l’opportunità di approfondire le sue conoscenze nel campo specifico dei formati bibliografici, della catalogazione e della comunicazione in rete. Inoltre occorreva interagire frequentemente con il team informatico lussemburghese e con le biblioteche partner delle istituzioni europee. Per una giovane bibliotecaria, trovarsi improvvisamente proiettata in un ambiente internazionale e multilingue con interlocutori diversi, in un progetto tecnologico sperimentale dove gli imprevisti erano all’ordine del giorno e la ricerca di soluzioni erano pratica quotidiana, non era una sfida da poco. Una sfida che Marisa affrontò con determinazione e passione mostrando abilità diplomatiche e senso pratico nell’affrontare le questioni che di volta in volta si presentavano. La sua naturale gentilezza e il suo carattere empatico che le consentivano di entrare facilmente in sintonia con l’interlocutore le furono di grande aiuto nel suscitare il clima collaborativo e di rispetto reciproco che sono le fondamenta di un programma di cooperazione. Gli incontri di lavoro a Lussemburgo o a Bruxelles erano per Marisa momenti di arricchimento professionale ma anche di verifica dei suoi progressi e di soddisfazione per l’apprezzamento del suo lavoro da parte dei colleghi. Queste esperienze le permisero di allargare il suo sguardo oltre i confini angusti della biblioteconomia italiana, di rapportarsi con professionalità e pratiche diverse, di scoprire il mondo misconosciuto delle istituzioni comunitarie. La frequentazione dell’ ambiente tecnocratico europeo stimolò Marisa a sviluppare un’ attitudine alla pianificazione, alla verifica dei risultati, e soprattutto alla valutazione comparativa di modelli e soluzioni e al confronto con gli sviluppi internazionali. Fin dai primi mesi del suo impegno all’IUE Marisa diede prova di una qualità non comune che io ritengo essenziale in un rapporto di collaborazione: l’affidabilità. Marisa sul lavoro aveva un comportamento molto professionale, con un tratto orgoglioso appena stemperato dalla sua naturale affabilità, che non le consentiva di derogare alle sue responsabilità, di eludere gli impegni presi, e che la induceva a disciplinare la sua creatività e persino a sacrificarla per rispettare i piani concordati. Queste sue qualità mi convinsero ad allargare la delega fino a farle assumere di fatto il coordinamento operativo del progetto. Probabilmente c’era un altro elemento che giocò un ruolo positivo nella nostra collaborazione e che arricchì il nostro rapporto fino a farlo evolvere rapidamente in una duratura amicizia. Intendo la comune provenienza dall’ex Regno delle Due Sicilie: Marisa di origine Lucana, io campano delle montagne sannitiche, ambedue di famiglie legate alla proprietà agricola. Marisa aveva trascorso parte delle sua adolescenza in un paese della provincia di Caserta non molto distante dal mio, dove il padre aveva esercitato la professione di veterinario. Questo comune retroterra agevolava la comprensione reciproca e presto si stabilì tra noi un’intesa straordinaria: bastava un gesto, un’espressione appena percettibile del viso per capirci. Ma era anche difficile nasconderci qualche dissonanza che talvolta emergeva tra noi mano a mano che Marisa acquistava sicurezza nel suo lavoro: presto si instaurò fra noi un rapporto molto franco e creativo, ma altrettanto rispettoso dei reciproci ruoli. Alcuni mesi dopo l’arrivo di Marisa all’Istituto, fui eletto Presidente dell’AIB e i miei impegni esterni aumentarono notevolmente: il mio telefono squillava continuamente, la corrispondenza da sbrigare era aumentata, e di sovente dovevo assentarmi dall’ufficio per i miei impegni di Presidente dell’Associazione, in Italia e all’estero. Alcuni miei colleghi cercarono di darmi una mano in quel periodo facilitando il mio lavoro quotidiano in Biblioteca e aiutandomi a seguire alcuni dossier. Marisa si offri spontaneamente di assistermi nel portare avanti i miei impegni nell’Associazione. La segreteria dell’AIB a Roma funzionava abbastanza bene, dopo la riorganizzazione attuata da un giovane Segretario generale, Luca Bellingeri, oggi direttore della Nazionale di Firenze, ma la distanza tra Roma e Firenze, con i mezzi di comunicazione di allora non permetteva all’équipe romana di sostenere la mia attività come avrei voluto, anche perché le numerose iniziative che avevamo messo in campo avevano aumentato notevolmente il lavoro dell’AIB. Il soccorso di Marisa fu un toccasana per me impegnato su più fronti. In quegli anni Marisa mi aiutò costantemente anche fuori dell’orario di servizio, e lo faceva con piacere, in modo assolutamente disinteressato. Ai congressi dell’AIB di quel triennio Marisa partecipava come volontaria al desk, un impegno che assolveva con piacere e che le dava anche la possibilità di conoscere meglio l’ambiente bibliotecario, di incontrare numerosi colleghi, di contattare espositori, fornitori e personalità che partecipavano ai programmi dell’AIB. Posso dire senza ombra di dubbio che Marisa si era conquistata la stima e la simpatia nell’ambiente dell’AIB – soprattutto i colleghi della segreteria con i quali aveva stretto rapporti di amicizia in quei tre anni di collaborazione. Mi rimangono tanti piacevoli ricordi di quel periodo, le scoppiettanti cene con lo staff dell’AIB dopo le giornate stressanti dei convegni, le serate danzanti dove Marisa spiccava sempre per la sua eleganza, i lunghi viaggi in macchina con le immancabili soste nei migliori ristoranti nei luoghi di passaggio che, ambedue buongustai, non ci facevamo mancare. L’arrivo di Marisa alla Badia coincise pressappoco con l’inizio dell’onda lunga di Internet. L’IUE allora era considerato all’avanguardia nel campo delle applicazioni tecnologiche alle biblioteche. Come è noto, appartenevano allo staff dell’IUE alcuni dei principali ispiratori e disegnatori del progetto della rete nazionale SBN, e all’IUE era stato realizzato il prototipo del software di gestione SBN. La biblioteca dell’IUE per tutti gli anni Ottanta e Novanta, aveva mantenuto il passo con gli sviluppi tecnologici in corso a livello internazionale, e riusciva nonostante le ridotte dimensioni dello staff a svolgere un ruolo attivo, non solo in Italia, ma anche a livello europeo: per esempio, nel gruppo ELAG (European Library Automation Group), nel programma EUROLIB, in EBLIDA, e in diversi altri contesti, incluso i programmi tecnologici in favore delle biblioteche lanciati in quel periodo dalla DGXIII della Commissione Europea. Già all’inizio degli anni Novanta all’Istituto veniva impiegata diffusamente la posta elettronica, e anche l’uso delle applicazioni dell’Internet prima del Web erano abbastanza frequenti nei dipartimenti accademici e in Biblioteca. Alla direzione del Centro di Calcolo dell’Istituto c’era Corrado Pettenati, un esperto di automazione a livello europeo, tra i primi in Italia a studiare le potenzialità della rete in campo bibliotecario e nella comunicazione academica, il suo ruolo di stimolo a sperimentare le nuove tecnologie di rete fu decisivo per la Biblioteca e per l’Istituto in generale che per alcuni anni si trovò in posizioni di vantaggio rispetto ad altre istituzioni accademiche. Nel 1994 uscì dall’Editrice Biliografica una monografia dal titolo La biblioteca virtuale, scritta da Corrado Pettenati e Carla Basili, una ricercatrice del CNR. Fu la prima pubblicazione in Italia sulle possibilità e le prospettive di impiego di Internet in biblioteca, e fu strumento di aggiornamento e di stimolo per i bibliotecari italiani che cominciavano a interessarsi alla rete. Marisa, sempre pronta a captare i nuovi trend, si appassionò fin da subito al mondo di Internet. Ricordo bene che fu tra i primi fra noi a cimentarsi con alcune applicazioni, come ad esempio i servizi talk, antesignani della attuali chat, che permettevano di stabilire una conversazione on line con un utente remoto. Nell’ultima fase del suo servizio all’IUE, Marisa collaborò con Corrado Pettenati a una ricerca su questi temi che si concluse con due articoli, pubblicati sul “Bollettino AIB”: Il bibliotecario elettronico: il valore delle competenze tecnologiche nei requisiti per l’accesso alla professione (1995) e successivamente La biblioteca prossima ventura: le risorse Internet dalla catalogazione alla fruizione (1996). I primi anni Novanta furono un periodo denso di iniziative alla Biblioteca dell’IUE, le collezioni si andavano consolidando e la qualità del servizio raggiungeva livelli sempre più soddisfacenti. In particolare in quel periodo ci fu uno sforzo rilevante per rendere la Biblioteca più user centered, orientando sempre più risorse verso i servizi di reference e di fornitura dei documenti e puntando su un ruolo più incisivo dei subject specialist. Da questo punto di vista la Biblioteca dell’IUE costituiva un modello di riferimento anche per le biblioteche italiane. In quel periodo, grazie all’ampia delega nella gestione della Biblioteca che mi era stata attribuita come vice direttore, dall’allora direttore Peter Hetner, eravamo riusciti con un nuovo programma di stage e altre iniziative a formare un sorta di vivaio, di giovani leve, alcune delle quali sarebbero diventate nel tempo i quadri della Biblioteca dell’IUE, o di istituzioni pubbliche e private in diversi paesi europei. Marisa era arrivata all’IUE, ancora fresca di studi, con una formazione umanistica molto solida. I suoi interessi erano focalizzati sulla storia dell’arte e in particolare sulla storia della moda, discipline nella quale aveva già a suo attivo qualche pubblicazione. Mentre la sua formazione di bibliotecaria si era svolta sul campo ed era limitata all’esperienza di catalogazione alla Biblioteca Nazionale di Firenze – un’esperienza di tutto rilievo, ma molto settoriale. La Biblioteca dell’IUE, è – allora come ancora oggi – un luogo particolarmente favorevole ai bibliotecari che intendono completare la loro formazione con un periodo di tirocinio. In virtù delle sue limitate dimensioni, è possibile osservare facilmente lo svolgimento dei vari servizi e procedure, di contattare i diversi specialisti dei settori e dunque di conseguire una visione di insieme del funzionamento complessivo della biblioteca difficilmente ottenibile in una grande organizzazione. Senza contare che trent’anni fa l’attività dell’Istituto roteava principalmente sulla Badia Fiesolana, di conseguenza anche le relazioni tra lo staff tecnico-amministrativo e la componente accademica, ne risultavano notevolmente facilitate. La Biblioteca, la mensa, il bar erano i principali luoghi di aggregazione della comunità dell’IUE e contribuivano a ricreare quell’ambiente di scambio culturale multilingue che è, in definitiva, tra gli scopi dei padri fondatori dell’Istituto. In quell’ambiente variegato, intellettualmente vivace, formato prevalentemente da giovani ricercatori e ricercatrici pressappoco della sua stessa età con i quali si poteva facilmente fare amicizia, Marisa si muoveva perfettamente a suo agio e pienamente consapevole di vivere un’ esperienza che avrebbe in qualche modo segnato il suo futuro. Con questo non voglio dire che l’Istituto fosse tutto rose e fiori. L’Istituto oltre ai suoi aspetti affascinanti aveva anche le sue asperità, le sue complessità, i suoi lati indecifrabili che alla lunga potevano generare frustrazione e delusione. Marisa fu tra coloro che di quel contesto seppe cogliere le opportunità e se ne allontanò in tempo prima che eventuali disillusioni potessero smorzare il suo entusiasmo. La Biblioteca dell’IUE era un’organizzazione troppo piccola e non offriva grandi possibilità di crescita professionale e di carriera, almeno non nella misura in cui potevano corrispondere alle potenzialità e alle giuste ambizioni di Marisa. Io di questo ne ero consapevole e devo confessare che fui contento quando mi disse che sarebbe stata assunta alla Bocconi. Contento per lei, ma intimamente amareggiato di dovermi separare da una brillante collega e amica. Quando anni dopo diventò direttrice della Biblioteca della Bocconi, ne fui felicissimo, vissi quella notizia come una mia personale soddisfazione. Ogni volta che ci incontravamo Marisa ci teneva a rimarcare l’importanza della sua esperienza all’IUE; diceva, forse anche per compiacermi, che l’Istituto era stata la sua scuola quadri e che il management lo aveva appreso da me. “Ma quando mai ti ho fatto una lezione di management? – ribattevo io – e poi, sai bene Marisa che il mio management era piuttosto… mannaggement”. E giù la risata cristallina di Marisa. Io invece le riconoscevo di avermi insegnato a scegliere e abbinare le cravatte, “si è vero, ma potresti ancora fare più”, mi rispose una volta con un sorriso dispettoso. La battuta di spirito era il condimento delle nostre conversazioni. Quando Marisa si trasferì a Milano i nostri incontri si diradarono, ma allorché assunse la direzione della Biblioteca riprendemmo a vederci grazie alle occasioni che ci offriva la professione: AIB, IFLA, INFER e altre iniziative di cooperazione per le risorse elettroniche, e poi ancora i convegni delle Stelline a Milano. Un nuovo capitolo della nostra amicizia si aprì quando Marisa si fidanzò con Edoardo. Il mio primo incontro con Edoardo fu a casa nostra a Rufina, e fu l’inizio di un’amicizia che si allargò a Giuseppina e Domenico e a tutta la famiglia. Quando Edoardo si trasferì a Firenze per assumere la direzione dell’Ospedale di Careggi, ci vedevamo più spesso, a Rufina o nella loro nuova casa di Caldine. Quanti bei ricordi! L’indimenticabile festa di matrimonio a Milano, nel Museo di Scienza e Tecnologia, la nascita gemellare di Ida e Lucilla. E poi le immancabili cene a Milano all’incontro annuale delle Stelline, con un gruppo ristretto di colleghi e amici. Purtroppo, la lunga malattia di Marisa e poi ancora il dilagare del Covid troncarono il nostro annuale rito milanese e inostri incontri si fecero sempre più rari. L’ultima conversazione telefonica con Marisa risale esattamente a un anno fa: 13 gennaio 2022. Che strana coincidenza! Vorrei concludere mostrando una foto dei tempi felici, l’ ultima volta che ci siamo incontrati a cena a Milano, nel marzo 2017, nel ristorante ai Navigli dove eravamo soliti andare. Ora chiuso anche quello. Tommaso Giordano tommaso.giordano@eui.eu ","
"
https://aibnotizie.aib.it/rilanciare-sbn/,Rilanciare SBN: descrizione di un’ “opera in continuazione”,,AIB Notizie,,3 Ottobre 2013,,HTML,https://aibnotizie.aib.it/,,,,CC BY-SA 4.0," Tranquillo. Non stai per leggere un articolo che dà consigli su come trattare notizie con codice di natura S o M, né su come collegare le W su tre livelli. Ma una sintesi di quanto avvenuto, in una arroventata mattina di inizio estate, durante il recente incontro dedicato al Servizio bibliotecario nazionale (SBN). Ma procediamo con ordine o, come direbbe Calvino: “Rilassati. Raccogliti. Allontana da te ogni altro pensiero. Lascia che il mondo che ti circonda sfumi nell’indistinto” 1. Il fatto è questo: l’Associazione italiana biblioteche e la sezione regionale dell’AIB Lazio hanno organizzato lo scorso 20 giugno un incontro pubblico ospitato dal Goethe Institut di Roma per discutere sul futuro del Servizio bibliotecario nazionale. A fare da scintilla a questo incontro sono stati due eventi certamente non lieti e di natura profondamente differente: la recente scomparsa di uno dei fondatori di SBN, Michel Boisset, e un allarmante comunicato dell’ICCU, diffuso nel mese di maggio di quest’anno, relativo ai tagli al proprio bilancio. Come a volte succede, da eventi negativi possono emergere delle positività. E positivo l’incontro del 20 giugno lo è stato. Per motivi tanto sostanziali quanto formali. Al di là del fatto che sia stata registrata la partecipazione all’evento di circa duecento bibliotecari provenienti da tutta Italia, un punto importante è rappresentato dal modo in cui tale partecipazione è avvenuta. Accanto agli interventi istituzionali programmati, la giornata ha previsto anche il coinvolgimento attivo e propositivo di molti partecipanti presenti in platea, che da uditori sono diventati, di fatto, relatori. L’obiettivo di superare l’idea di un seminario frontale per aprire a una più estesa e coinvolgente “conversazione” (per dirla alla Lankes) è stato ampiamente raggiunto. Non solo. L’esposizione dei temi e il dibattito che ne è scaturito, hanno trasformato l’incontro in quello che molti si auguravano: un confronto basato sul dialogo, in cui venisse offerta la possibilità, a chi lo volesse, di esprimere punti di vista diversi, esperienze, proposte e criticità; non tanto con lo scopo di “salvare” SBN, quanto di porre le basi propositive per rinnovarlo e rafforzarlo. Dunque, un #nuovosbn, come suggerito dall’hashtag su Twitter che ha fatto da contrappunto all’incontro e che ha consentito – soprattutto a chi non era presente – di conoscere in tempo reale i temi affrontati, gli umori e le reazioni dei partecipanti. Ma andiamo con ordine, dicevo, partendo dall’inizio; anche con l’aiuto di qualche tweet inviato nel corso della mattinata. Tweets che, peraltro, erano visibili alla platea in tempo reale sullo schermo posto dietro al tavolo dei relatori.  Gli interventi istituzionali, introdotti e moderati dal presidente della sezione Lazio dell’AIB, Andrea Marchitelli, si sono focalizzati essenzialmente su due aspetti: da un lato la riaffermazione del valore ancora attuale dell’impianto iniziale e dei principi pilastro di SBN e, dall’altro, l’accenno a possibili sviluppi futuri che contemplino, in una rifondata accezione dell’assioma collaborativo, un occhio attento a quanto c’è ancora da fare. In apertura, Giovanna Merola ha ricordato Michel Boisset, descrivendone il ruolo cardine svolto nel corso della fase gestazionale di SBN, oltre che l’attività svolta in Italia insieme con un gruppo di lavoro che, tra gli anni ’70 e ’80, ha rappresentato un ruolo nodale per lo sviluppo dell’automazione per le biblioteche nel nostro paese e che ha avuto come esito, appunto, la realizzazione di SBN.  Di seguito, Claudio Leombroni ha sottolineato il valore attuale dei principi concettuali che erano alla base del Servizio bibliotecario Nazionale. SBN che, concepito in origine essenzialmente come “servizio” al cittadino per l’accesso all’informazione e incentrato, nelle intenzioni, sulla circolazione dei documenti, negli anni ha visto prevalere l’attenzione soprattutto verso altre questioni, più propriamente catalografiche.    Mauro Guerrini si è invece soffermato su temi maggiormente rivolti al futuro: l’evoluzione possibile dell’Indice SBN verso gli open linked data in conformità ai principi e alle finalità del web semantico, i rapporti di SBN con la BNI, l’apertura a software commerciali che dialoghino con l’Indice oltre a quelli SBN nativi. Il tutto con l’auspicio di un reale consolidamento delle pratiche collaborative, soprattutto riguardo a progetti internazionali e standard.  Rosa Caffo ha poi sottolineato le difficoltà attuali di SBN in ordine a risorse sia finanziarie che professionali, rimarcando quanto di positivo fatto fino ad ora.  Rossana Rummo ha infine esposto il punto di vista istituzionale, prospettando una rinnovata governance di SBN: una concreta compartecipazione degli attori coinvolti e un’ottimizzazione delle risorse partendo dalle proposte di un gruppo di lavoro dedicato.  Fin qui, il primo tempo. La prima parte della mattinata si è dunque canonicamente incasellata in un consueto standard convegnistico. Ma è dalla seconda parte (ops: secondo tempo!) che le cose hanno preso una piega diversa. Gli interventi programmati della prima parte, pur rimarchevoli e preziosi nel loro contenuto, non hanno trovato sempre l’assenso generale della platea, sia presente che remota. Lo raccontano bene alcuni tweets lanciati in tempo reale:   Perché, dunque, reazioni così radicali? La risposta la forniscono gli interventi “a caldo” di chi ha preso la parola dalla platea. Interventi che sono stati, probabilmente, la nota più rilevante e, forse, inaspettata della giornata. Non solo per l’approccio diretto e a volte impietoso rispetto alle problematiche di SBN, ma anche perché hanno segnato metaforicamente quello che il Servizio bibliotecario nazionale potrebbe e dovrebbe essere da qui in poi: una reale struttura collaborativa e aperta, che dia voce a tutti quelli che vi partecipano. Dagli interventi dei relatori della platea è infatti emerso che la partecipazione condivisa deve intendersi prima di tutto come un effettivo coinvolgimento collettivo, capillare, distribuito e poco gerarchico di tutti gli attori di SBN, soprattutto rispetto a decisioni da prendere e a problemi da risolvere. I temi affrontati sono stati molti e sicuramente degni di attenzione: dalle questioni relative alla scelta e modalità di adozione degli standard, alla gestione delle disomogeneità dell’authority file rispetto al VIAF; dalla riflessione sulle principali problematiche catalografiche internazionali (RDA) rispetto a SBN, alle questioni relative all’interoperabilità e al riuso dei dati aperti; dal problema della disponibilità di risorse, alla valorizzazione di quanto già realizzato; dalla richiesta di una più efficace capacità di comunicazione da parte dell’ICCU, alla necessità di collaborazione e dialogo con gli altri attori della filiera del libro e dell’editoria. Insomma, interventi che hanno mostrato una posizione tutt’altro che edulcorata rispetto agli innegabili problemi di SBN. Interventi fatti non tanto (o non solo) per criticare quanto fatto fino ad oggi, ma per proporre nuove metodologie e possibili sviluppi per un SBN che, senza il concreto rinnovamento basato sulle proposte appena descritte, rischia di diventare un’aporia. E non (solo) per mancanza di fondi. Ancora una volta i tweets aiutano a comprendere in modo più diretto, anche grazie a toni apparentemente leggeri, quanto detto in sala:  Il fatto che i relatori della platea abbiano posto l’attenzione sulle tante problematiche relative a SBN nel corso di un dibattito pubblico, certamente vivace quanto stimolante, già di per sé sarebbe una buona notizia. Ma che si sia ampliamente discusso dei temi affrontati anche prima e dopo l’incontro del 20 giugno su AIB-Cur, sulla lista di discussione dei Bibliotecari wikipediani e su twitter sembrerebbe quasi “troppa grazia”. Non siamo abituati, ma forse, veramente, qualcosa sta cambiando. Non solo. La conversazione è proseguita anche e soprattutto con il contributo dell’AIB: quanto presentato durante e dopo l’incontro sul rilancio di SBN è stato raccolto nel Wiki AIB2, aperto al contributo di tutti. Come annunciato dall’intervento del Presidente dell’AIB, Stefano Parise, che ha concluso l’incontro rimarcando l’importanza della cooperazione, tutte le proposte raccolte e sistematizzate nel wiki sono destinate, in una fase successiva, a essere presentate ai tavoli istituzionali, al fine di pianificare strategie, indicare procedure e avviare metodologie operative per il rilancio del “nuovo” SBN. Insomma, non solo “chiacchiere”, ma idee concrete.  Per concludere, alla fine di una mattinata indubbiamente “calda” – non solo per i Celsius proibitivi – una delle priorità nella gestione di SBN appare fin troppo evidente: preferire al modello di government quello di governance. E su questo, sembra ci sia l’accordo unanime. Ma, a ben guardare, se tutti – e per tutti intendo anche i relatori della prima parte – concordano nel dire che va valorizzata la cooperazione e il contributo di ognuno per quanto nelle rispettive competenze, qual è il problema? Nessuno, a quanto pare. A meno che, a termini quali “cooperazione” et similia, ciascuno attribuisca accezioni espressamente personalizzate. La modalità scelta dall’AIB per l’incontro romano ha però dimostrato che cooperazione e collaborazione hanno un valore inequivocabile: non vanno lasciate arroccate alle seppur apprezzabilissime dichiarazioni intenzionali, ma devono trovare concreta manifestazione attraverso la partecipazione attiva e diretta di tutti a SBN. In che modo e a quali condizioni? La risposta appare fin troppo ovvia: se coloro che a vario titolo sono coinvolti in SBN potranno – nei rispettivi ruoli – avere voce in capitolo anche e soprattutto nell’ambito delle scelte strategiche e non si vedranno solo costretti ad agire nelle fasi operative in base a scelte fatte da altri, allora ci sono buone probabilità che SBN possa essere efficacemente rinnovato3.  lantonelli@sspal.it  [1]Italo Calvino. Se una notte d’Inverno un viaggiatore. Milano, Mondadori, 1994, p. 3. [2] URL: http://wiki.aib.it [3] Per ulteriori approfondimenti sull’incontro, si rimanda al dettagliatissimo e puntuale articolo Di Piefranco Minsenti, Rilanciare SBN: opinioni a confronto, Biblioteche oggi, n. 6/2013, p. 22-31. Su Twitter è presente l’hashtag #nuovosbn: https://twitter.com/search?q=%23nuovoSBN&src=hash&mode=realtime. La Biblioteca Civica di Martellago (VE) ha messo a disposizione lo storify dell’incontro, accessibile all’URL: http://storify.com/BibMartellago/nuovosbn. ","
"
https://aibnotizie.aib.it/riportiamo-i-nostri-utenti-in-biblioteca-la-sezione-reference-and-information-services-di-ifla-al-wlic-2023/,Riportiamo i nostri utenti in Biblioteca! La sezione Reference and Information services di IFLA al WLIC 2023,,AIB Notizie,,25 Settembre 2023,,HTML,https://aibnotizie.aib.it/,,,,CC BY-SA 4.0,"  Riceviamo dal nostro Presidente Laura Ballestra un suo contributo dal recente congresso IFLA  Il problema è presto detto. In tutto il mondo il lock down dovuto al COVID 19 ha inciso negativamente sulle presenze degli utenti nelle biblioteche. Dalle biblioteche pubbliche a quelle universitarie si sono diffuse nuove abitudini, soprattutto nelle generazioni più giovani, che spingono alla disintermediazione nell’accesso ai servizi, o direttamente al loro abbandono. La biblioteca non è solo un luogo di fruizione di conoscenze, ma è uno spazio sociale, e con questa convinzione la Sezione RISS ha proposto alla comunità internazionale di indagare come riuscire a riportare nella biblioteca fisica i lettori scomparsi. Le soluzioni individuate hanno cercato di rappresentare lo spazio fisico della biblioteca come un luogo di incontro. Le declinazioni sono state molteplici. Nel contesto accademico, allo studio silenzioso per preparare gli esami si possono affiancare altre esperienze: Library Late Night, una proposta della Biblioteca del Boston College, invita gli studenti universitari ad incontrarsi di notte in biblioteca per fruire di giochi, cene, origami, laboratori di pittura, dalle 19 alle 22. L’idea è quella di riscoprire il socializzare e incontrarsi in biblioteca contro la solitudine delle tecnologie digitali che hanno spinto gli studenti a seguire lezioni a distanza per anni. Quando invece la biblioteca ha natura istituzionale, come quella del Parlamento greco, allora la questione cambia. Non solo studenti, qui il pubblico è vario. Attraverso la riqualificazione degli edifici di una vecchia manifattura di tabacchi degli anni Trenta la biblioteca parlamentare greca ha proposto ai cittadini esperienze di didattica del digitale, con festival, club di lettura, giornate aperte, allo scopo di valorizzare sia le collezioni cartacee che quelle digitali. Merito senz’altro anche di un’architettura studiata per essere a supporto di innumerevoli esperienze culturali. Anche in Repubblica Sudafricana la digital literacy è stata la chiave di successo di esperienze di rinnovata socializzazione, questa volta per i più piccoli. La Nelson Mandela University ha infatti proposto laboratori di coding in biblioteche come la City of Johannesburg Library Services e la City of Cape Town Services. Da ultimo la Taipei Public Library ha investito in corsi per un pubblico di persone più anziane, attraverso un meccanismo di scelta condivisa dei corsi preferiti e un coinvolgimento delle stesse persone anziane nella didattica. L’ambiente ibrido che caratterizza oggi le biblioteche non è destinato a scomparire. Senz’altro i casi proposti hanno dimostrato come esistono molteplici contesti, in tutte le biblioteche, in cui è possibile valorizzare, in modo opportuno, sia gli spazi fisici che quelli digitali per offrire, attraverso i servizi di reference, laboratori ed esperienze innovative per i diversi fruitori delle biblioteche. L’educazione allo sviluppo di competenza digitale si conferma a livello internazionale come una delle attività fondamentali fornite dal servizio di reference. Qui una sintesi degli interventi: https://iflawlic2023.abstractserver.com/program/#/details/sessions/270 Laura Ballestra, Reference and Information Section, da IFLA WLIC 2023   ","
 Covisd 19, Ritorno in biblioteca "
https://aibnotizie.aib.it/sentiment-lockdown-e-biblioteche-riflessione-da-un-indagine-estiva/,"Sentiment, lockdown e biblioteche: riflessione da un’ indagine estiva",,AIB Notizie,,13 Ottobre 2020,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo alcuni spunti di Anna Busa per un’analisi sugli utenti di biblioteca in  tempi di lockdown. L’articolo  si riferisce alla situazione estiva che è stata, come  a tutti noto, sostanzialmente diversa dalla fase attuale. La fase più acuta dell’emergenza sembra essersi attenuata e lentamente si tornano ad aprire, anche se con alcune limitazioni nei servizi, le biblioteche. Siamo in una sorta di terra di mezzo: non siamo più come ieri, non sappiamo come saremo domani. Occorre, in questo momento, un attento esame della situazione e, in particolare, una rilevazione puntuale dei bisogni. Nuovi, emergenti, espressi e inespressi. I pubblici ( e i non-pubblici) sono stati, insieme ai bibliotecari, i protagonisti di questi tempi. I bibliotecari si sono impegnati in una operazione di apertura virtuale della biblioteca e di potenziamento dei canali di comunicazione attraverso l’uso massiccio di strumenti digitali e della rete (qui alcuni esempi). Anche i pubblici hanno fatto la loro parte. Gli utenti della biblioteca hanno cercato di mantenere aperto il loro canale di conversazione utilizzando molti degli strumenti messi a disposizione. Rilevare alcuni comportamenti può essere interessante e fornire elementi per i passi successivi. Per questo, ho preparato un questionario anonimo con l’obiettivo di cogliere alcuni elementi dai comportamenti dei pubblici colti dai colleghi bibliotecari. L’indagine è stata effettuata con un questionario online attivo dal 20 luglio al 20 agosto 2020. Hanno risposto 170 persone in rappresentanza di altrettante biblioteche. Segnalo i risultati principali della survey e rimando ai dati completi qui: https://www.annabusa.it/sentiment-lockdown-biblioteche-una-indagine-estiva/.  Le tipologie di biblioteche rappresentate sono state per il 69% pubbliche, per il 18% universitarie e per il restante 13% specialistiche, scolastiche, ragazzi e di conservazione. Due i gruppi di domande: il primo dedicato a utenti e social con l’obiettivo di capire se si è riscontrato o meno un aumento del numero di utenti e se la biblioteca utilizza i canali social e qualiil secondo, quello sul quale si è concentrata la ricerca, dedicato a sentiment e nuovi bisogni. Nuovi utenti Partiamo dalla rilevazione se siano aumentati o meno  i nostri utenti iscritti. Il 61% ci dice che c’è stato un aumento degli iscritti (da moderato (punteggio = 3) a molto significativo punteggio = a 5). Il 39% rappresenta chi non ha rilevato un aumento significativo o addirittura nessun aumento (punteggi da 1 a 2). Quale tipologia Il 66% dei nuovi iscritti rientra nella tipologia di utenza tipica della biblioteca, un 34% presenta invece nuove caratteristiche (utenza orientata alla lettura digitale, utenti da zone limitrofe, …). I canali social I dati della presenza social confermano quanto evidenziato nel lavoro delle colleghe di ISTI-CNR. Nella maggior parte dei casi c’è un solo canale social, di norma Facebook. Al secondo posto Instagram, al terzo YouTube. Interessanti le risposte alle domande che evidenziano le variazioni sull’engagement rate delle pagine Facebook e Instagram. Nel primo caso, alla domanda “C’è stata una maggiore partecipazione da parte dei followers con un aumento dei numero dei like sui post, del numero delle condivisioni e/o dei commenti della pagina Facebook?” le risposte che evidenziano una variazione significativa o comunque rilevabile in modo chiaro sono il 74%,  trascurabile e scarsa solo nel 24%. Diversa è la rilevazione relativa a Instagram: la variazione raggiunge il 56% a fronte di una variazione trascurabile o scarsa del 44%.  Trascurabili le variazioni in Twitter e YouTube. Sentiment e nuovi bisogni Nel survey sono state inserite un paio di domande con la finalità di raccogliere alcuni aspetti del sentiment degli utenti. Non si tratta di una sentiment analisys è bene precisarlo. La sentiment analisys (ottima scheda Wikipedia in inglese) è estremamente complessa e necessita di dati adeguati sia in termini di numerosità che di natura. È comunque un primo tentativo per evidenziare sentimenti, sensazioni, bisogni che i nostri utenti hanno espresso durante il lockdown. Vediamo quindi i dati facendo attenzione che la prima domanda ha come soggetto la biblioteca, la seconda ha come soggetto la situazione. Sentiment positivo nei confronti della biblioteca e/o del bibliotecario: quali sono state le parole più usate (fino a 3) Ogni intervistato ha risposto con 3 parole o con espressioni più ampie ma riconducibili a una parola specifica che esprime il concetto dominante. A ciascuna parola è stato dato un peso che indica la frequenza con cui è stata utilizzata. Il termine più usato è grazie, seguito da riconoscenza, mancanza, disponibilità e vicinanza nell’ordine. Seguono gli altri termini. Alcuni sono stati usati una sola volta. Nella nuvola spiccano parole come compagnia, affetto, felicità (la biblioteca ha aiutato ad essere felici), gentilezza. La voglia di normalità, la nostalgia delle sale, il ringraziamento per la presenza mantenuta anche se in altre forme. In altre parole, i nostri utenti ha sentito la mancanza della biblioteca e dei bibliotecari, ma hanno riconosciuto loro lo sforzo fatto. Da qui il grazie della maggioranza, il “bravi”, l’efficienza riconosciuta, lo spirito di squadra e la vicinanza. Sentiment negativo nei confronti della situazione: quali sono state le parole più usate (fino a 3) In questo  caso il sentiment negativo è verso la situazione NON verso la biblioteca. La parola più ricorrente è chiusura: gli utenti hanno sofferto la chiusura fisica della biblioteca. Il non potere entrare nelle sale, per lo studio, per i servizi (in particolare le sale con wifi), per le iniziative, …La seconda parola è nessuna: non hanno evidenziato criticità perché sono riusciti a sentire la biblioteca e i suoi servizi, vicini. Al terzo posto, a pari merito, difficoltà e disagio, perché comunque hanno vissuto una situazione negativa. Bella è la parola quando: quando riaprite? quando possiamo tornare? quando? Rilevazione dei nuovi bisogni: da una prima percezione colta al momento dell’interazione ad una rilevazione strutturata. Come pensi di organizzarti? Questa è una riflessione sul dopo. Come pensate di muovervi? Come pensate di sfruttare quello che è emerso nel corso di questo periodo? Le risposte sono principalmente  di attesa. Ciò è dovuto alle difficoltà organizzative e alla mancanza di indicazioni da parte delle istituzioni di riferimento e non solo. La situazione è fluida, in questi giorni stiamo tornando a numero preoccupanti e quindi le riaperture ne risentono. Il survey ci mostra un 47% che sta osservando la situazione, un 29% che per il momento non approfondirà l’analisi, un 15% che coglierà l’opportunità di somministrare un questionario quantitativo che aiuti a raccogliere elementi utili. Un approccio qualitativo è previsto solo dal 6% degli intervistati con interviste in profondità (4%) e focus group (2%). Questa indagine è molto circoscritta come numerosità e ciò  in qualche modo attenua l’efficacia dei risultati anche se, nel caso dei social, ho riscontrato valori sovrapposti con l’indagine di di IST-CNR. I dati sopra riportati vanno quindi presi con le dovute cautele ma certamente offrono uno spunto di riflessione. Riprendendo il titolo dell’articolo di Giovanni Solimine, la biblioteca deve essere sempre di più “un istituto che vive nel presente” e deve essere sempre di più vicino ai suoi pubblici. I pubblici (e i non-pubblici) sono stati, insieme ai bibliotecari, i protagonisti di questi tempi. I bibliotecari si sono impegnati in una operazione di apertura virtuale della biblioteca e di potenziamento dei canali di comunicazione attraverso l’uso massiccio di strumenti digitali e della rete (qui alcuni esempi). Dall’altra, anche i pubblici hanno fatto la loro parte. Gli utenti della biblioteca hanno cercato di mantenere aperto il loro canale di conversazione utilizzando molti degli strumenti messi a disposizione. E così chi era abituato alla sola lettura analogica si è avvicinato agli ebook, agli audio libri e agli altri materiali messi a disposizione con il digital lending. Ma la vera sorpresa sono stati i nuovi pubblici, quelli che da tempo non si avvicinavano alla biblioteca o addirittura quelli che in biblioteca non  avevano mai messo piede, che si sono iscritti online e hanno usufruito dei servizi digitali. E da qui dobbiamo partire per i passi successivi. Buon lavoro ! Anna Busa, digital marketing culturale                       ","
 Covid-19, sentiment analysis "
https://aibnotizie.aib.it/sentire-digitale-quali-competenze-per-i-bibliotecari/,Sentire digitale: quali competenze per i bibliotecari?,,AIB Notizie,,28 Febbraio 2024,,HTML,https://aibnotizie.aib.it/,,,,CC BY-SA 4.0," Il Laboratorio di Biblioteconomia Sociale e Ricerca Applicata alle Biblioteche (BIBLAB- Sapienza Università di Roma) il 20 febbraio scorso ha organizzato presso la Facoltà di Lettere e Filosofie della Sapienza Università di Roma il seminario Sentire digitale: quali competenze per i bibliotecari? L’iniziativa, patrocinata dalla Sezione Lazio dell’AIB, ha visto la collaborazione di ICCU e di Egina (European Grants International Academy), soggetti partner del progetto Erasmus+ ADELE Advancing Digital Empowerment of Libraries in Europe. I relatori hanno dialogato tra loro e con i presenti a partire da una domanda lasciata sul tavolo, nelle prime battute di introduzione, dalla direttrice di BIBLAB Chiara Faggiolani: nel contesto contemporaneo e di fronte alle trasformazioni che il digitale sta portando nelle vite di tutti noi, le biblioteche sono l’infrastruttura culturale di cui avremo bisogno?  Nella prima sessione del seminario sono stati presentati strumenti di analisi e autoanalisi al servizio delle biblioteche e l’esito di alcune ricerche che hanno indagato il rapporto che i bibliotecari intrattengono con gli ambienti digitali. Nella seconda parte della mattinata sono stati invece offerti degli approfondimenti su due progetti che hanno saputo sfruttare le tecnologie digitali per offrire una proposta culturale realmente innovativa per la società. Maddalena Battaggia, ricercatrice di BIBLAB e Presidente AIB Lazio, ha introdotto il tema dell’incontro definendo il concetto di “sentire digitale” come la relazione, complessa e talvolta contraddittoria, che i bibliotecari intrattengono con gli ambienti digitali. Una formulazione che è frutto dell’attività di ricerca applicata condotta dalla ricercatrice all’interno del progetto Sapere Digitale. Educazione civica digitale in biblioteca negli anni 2020-21 e 2022-23. Le indagini hanno esplorato le competenze e l’autopercezione dei bibliotecari di Piemonte e Valle d’Aosta in relazione al digitale. Attraverso l’analisi dei dati emersi e la costruzione di ‘archetipi’ di bibliotecario in relazione con gli ambienti digitali (bibliotecario consapevole; bibliotecario respingente…), queste ricerche hanno restituito una lettura del mondo dei professionisti delle biblioteche preziosa per riflettere sulle strategie da adottare per avvicinarli a ricoprire il ruolo di facilitatori a supporto dell’educazione civica digitale della società. Flavia Massara, collaboratrice di ICCU per i progetti europei, e Elisabetta Mei, project manager dei progetti Erasmus di Egina, hanno presentato ADELE un progetto cofinanziato attraverso il programma Erasmus+, che vede ICCU collaborare in partnership con altre istituzioni ed enti no-profit di diversi paesi europei per la realizzazione di strumenti di rivolti ai responsabili e al personale delle biblioteche, ma anche agli utenti, per valutare la preparazione digitale delle biblioteche. Il tool ADELE, nato dall’adattamento al contesto bibliotecario di SELFIE (Self-reflection on Effective Learning by Fostering the use of Innovative Educational technologies), affinato grazie alla collaborazione di una rete internazionale di 100 biblioteche, si presenta ora come uno strumento personalizzabile che permetterà alle biblioteche di condurre delle campagne di raccolta di dati ricorrenti e strutturate utili a pianificare attività di miglioramento sulle competenze o sull’offerta di strumenti digitali. Maria Cristina Mataloni, coordinatrice dell’Area di attività per lo sviluppo e il coordinamento del catalogo e della rete del Servizio Bibliotecario Nazionale di ICCU, ha presentato le Teche per la gestione del digitale messe a punto da ICCU, per poi soffermarsi sul nuovo portale delle biblioteche italiane, Alphabetica, che permette di interrogare le banche dati gestite dall’ICCU e alcune banche dati esterne. Dopo un’analisi dell’utenza potenziale di riferimento condotta da ICCU in collaborazione con BIBLAB, è stata realizzata una piattaforma orientata ad un’utenza non specialistica per favorire, attraverso il digitale, un’integrazione dei cittadini sul piano culturale e sociale. L’accesso a tipologie documentarie molto varie all’interno di un unico ’ecosistema digitale’, tale da abbattere i tradizionali confini tra prodotti culturali, la riorganizzazione e l’integrazione dei contenuti puntano inoltre a favorire un’esperienza individuale di reale contaminazione tra saperi e di esplorazione al di fuori degli schemi specialistici predeterminati. Fabio Mercanti, dottorando del dottorato nazionale in Heritage Science, ha presentato MLOL Storie, un’applicazione web di digital storytelling disponibile sui portali di MediaLibraryOnLine. Lo strumento permette di creare contenuti narrativi a partire dal ricchissimo materiale digitalizzato dagli istituti culturali sfruttando lo standard IIIF per l’interoperabilità delle immagini tra repository diversi. L’applicazione fornisce all’utenza funzionalità aggiuntive attraverso le quali è possibile costruire degli spazi per l’apprendimento. Le diverse “storie” mostrano come un documento digitale, inserito in un contesto didattico, costituisca un learning object in grado di valorizzare i documenti in nuovi scenari culturali e possono inoltre diventare il nodo di una rete di relazioni tra diverse istituzioni culturali (università, scuole, biblioteche…). I contributi di aggiornamento e ragionamento dei diversi relatori hanno dunque permesso di mettere a fuoco le strategie di intervento perché le biblioteche possano essere l’infrastruttura culturale di cui avremo bisogno: quel luogo di attivazione e produzione culturale, di mediazione tra il mondo digitale e le persone che occorre per la costruzione di una società informata e democratica. Arianna Terzi arianna.terzi@cultura.gov.it Studentessa della scuola di specializzazione in beni archivistici e librari; collaboratrice dell’Istituto centrale per il catalogo unico delle biblioteche italiane e per le informazioni bibliografiche (ICCU) ","
 BIBLAB - Laboratorio di Biblioteconomia sociale e ricerca applicata alle biblioteche, competenze digitali "
https://aibnotizie.aib.it/senza-patente-guida-inutile-anzi-pericolosa-puo-provocare-danni-ai-lettori-e-ai-clienti-che-ci-scoprono-vivi/,"Senza patente, guida inutile, anzi pericolosa può provocare danni.  Ai lettori e ai clienti che ci scoprono vivi.",,AIB Notizie,,11 Febbraio 2020,,HTML,https://aibnotizie.aib.it/,,,,CC BY-SA 4.0,"  Riceviamo dall’amico editore e libraio Raimondo Di Maio una polemica opinione su una nuova Guida alle librerie italiane. Il dibattito è aperto.  La Guida tascabile delle librerie italiane viventi (Firenze, Edizioni Clichy,  2019, pp. 572) è destinata a provocare danni ai lettori e alle librerie per la mancanza di conoscenza e di minima documentazione del traffico dei libri sul territorio. Salta subito all’occhio la completa assenza di un vero progetto editoriale, vengono qui proposte informazioni insufficienti. L’informe classificazione del volume lo introduce a pieno diritto nell’aneddotica delle guide…. inutili. Apro la guida alla voce “Campania”: un pessimo frammento dell’intero volume. Ho scelto di leggere la regione che meglio conosco, la mia. A Napoli svolgo effettivamente la professione di libraio dal 1984. Dalla lettura capisco che la regione è stata scambiata dagli anonimi redattori per il villaggio in miniatura di Bekonscot, dove ci sono delle micro-librerie senza veri librai, e quella principale si chiama Ann Ecdote (che sta per “aneddoto”). Le librerie napoletane Berisio, Bibi, Colonnese, Clean, Dante & Descartes, Evaluna, Fiorentino, Il Globo, Libraccio, L’Ibrido, Lieto, L’Orientale, Narciso, Neapolis, Pacifico, P&B, Perditempo, Pironti, Raffaello, Rocco, Tamu, Ubik sono dunque trapassate? Le consideriamo non vive?  Ma tante altre mancano all’appello. Ricordiamo La Conchiglia a Capri,  Controvento a Telese Terme (Bn),  Don Chisciotte ad Angri (Sa), Graziella e Nutrimenti a Procida, Libridine a Portici,  Wojtek a Pomigliano d’Arco.  E le città di Avellino (Libreria L’angolo delle storie) e Salerno (Libreria Guida  e Feltrinelli) non vengono neppure prese in considerazione. Suggerirei, dunque, di studiare con attenzione quel capolavoro nel suo genere, Librerie (Milano, Garzanti, 2015) di Jorge Carrión, un successo planetario e compulsare le “Pagine Gialle”. Un altro consiglio è scovarle, incontrando i librai, quelli veri, degni del nome e della professione. E non disdegnerei di chiedere informazioni a intellettuali locali, che sapranno distinguere il grano dal loglio… Chiudo questa nota restando in tema con le parole che nel 1539 Nicolò Franco usò nel famoso Dialogo del venditore di libri: «Dunque ogni carta scritta, ogni scartaffo m….. et ogni cosaccia data alle stampe tu chiami libro?». Raimondo Di Maio raimondodimaio@libero.it  ","
"
https://aibnotizie.aib.it/larosa-service-design/,Service design: un nuovo strumento per le biblioteche,,AIB Notizie,,31 Ottobre 2014,,HTML,https://aibnotizie.aib.it/,,,,CC BY-SA 4.0,"     Nei giorni 12 e 13 Giugno si è svolto a Brescia il workshop “Il service design in biblioteca: progettare e riprogettare servizi all’utenza attraverso strumenti e metodologie innovative aperte al coinvolgimento dei customers”, organizzato dal Master in Gestione e Direzione di Biblioteca (IAL – Università Cattolica di Milano) con la docenza del professor Giorgio Beltrami dell’Università di Milano Bicocca. Cosa si intende per service design? Il concetto è abbastanza recente e sta ad indicare un approccio pratico e creativo (Liveiwork 2010) di innovare e migliorare i servizi (Moritz 2005) per renderli più utili, utilizzabili, efficienti e desiderabili dal punto di vista del customer (Mager 2009). Il workshop si è articolato attraverso l’applicazione di diversi strumenti e metodologie per coinvolgere tutti i partecipanti nella fase di progettazione e riprogettazione di un servizio in biblioteca. In particolare una parte del corso si è focalizzata sull’applicazione del metodo Lego® Serious Play®, nato negli anni Novanta dal produttore di giocattoli danese LEGO®. Come si applica il service design in biblioteca? Applicare alcune caratteristiche del service design, quali la centralità del customer e la valutazione della customer experience come driver per progettare e riprogettare servizi non è un’attività completamente sconosciuta ai bibliotecari. I servizi di biblioteca sono già organizzati e realizzati tenendo a mente il principio di centralità dell’utente e utilizzando indagini di customer satisfaction. Allora in cosa consiste la novità del service design? Il service design è un approccio dinamico alla co-progettazione sulla base di cinque principi   user-centred, i servizi devono essere visti attraverso gli occhi dei customers co-creative, tutti gli stakeholders devono essere inclusi nel processo di service design sequencing, il servizio deve essere visualizzato come una sequenza di azioni connesse tra loro evidencing, servizi intangibili devono essere visualizzati in termini di artefatti fisici holistic, l’intero ambiente di un servizio deve essere preso in considerazione  che ci permettono di sviluppare un processo interattivo in quattro fasi (esplorazione, creazione, riflessione, implementazione) con l’applicazione di diversi tools, quali     Mappe mentali   Customer journay mapping   Service Blueprinting   The five “whys”   Service Safari   Lego Serious Play  Possiamo dire che i principi del service design ci avvicinano al concetto di biblioteca partecipativa (Lankes 2011): è la progettazione partecipata la novità del service design thinking. Nel contesto attuale diviene quasi indispensabile per le biblioteche comunicare con tutti i membri delle proprie comunità (utenti e stakeholders) e coinvolgerli come partner nelle fasi di sviluppo del processo di progettazione. Comunicare e condividere con i membri delle comunità di riferimento è fondamentale in un approccio di service design; è necessario mappare gli stakeholders e rappresentare così in modo visuale tutte le relazioni esistenti tra i vari componenti dell’organizzazione (staff, utenti, fornitori, partner istituzionali e non) con l’obiettivo di creare una conoscenza condivisa. Come possiamo dar vita a questo processo di scambio di informazioni e di ascolto tra tutti i componenti del gruppo di lavoro nelle varie fasi di progettazione? Applicare l’approccio service design con l’utilizzo del metodo Lego® Serious Play® può essere una risposta. Il Lego® Serious Play® è una metodologia innovativa di apprendimento collaborativo e organizzativo per facilitare e agevolare i processi decisionali e di problem solving attraverso la rappresentazione tridimensionale del pensiero. L’uso dei mattoncini LEGO® come strumento per dare forma concreta alle idee stimola il contributo di tutti i membri, valorizza l’immaginazione e l’interazione tra i partecipanti al progetto. Il processo di base del metodo si sviluppa in quattro fasi:    porre la domanda o sfida   costruire un modello rispetto alla sfida, cioè pensare con le mani   condivisione con il gruppo dei modelli costruiti   riflettere sui modelli realizzati da ogni membro del gruppo  Una parte del workshop ha previsto la possibilità di cimentarsi con la metodologia LSP e con il suo processo in quattro fasi per realizzare un progetto innovativo. La prima sfida lanciata dal docente è stata la costruzione materiale con i diversi e tantissimi componenti Lego® della personale rappresentazione del proprio ruolo in biblioteca, una metafora per prendere consapevolezza di se stessi all’interno dell’istituzione. Il secondo step è stato di “raccontare” al gruppo il proprio modellino e rendersi così conto di come ogni oggetto utilizzato per la costruzione avesse un significato dato per analogie e metafore o derivato puramente dalla singola creatività. Nella seconda sfida abbiamo dovuto confrontarci con il lavoro in gruppo e con la progettazione di un servizio in biblioteca: la scelta è ricaduta sul servizio di reference. Per simulare la co-progettazione all’interno di un team vario che lavora in biblioteca, ogni membro del gruppo si è identificato con un figura/attività presente in biblioteca (direzione, acquisizione, catalogazione, settore riviste, coordinatore borsisti, comunicazione web, etc.). Ogni ruolo ha dovuto rappresentare come percepisce se stesso e il proprio lavoro nei confronti del servizio di reference e “raccontarlo”. Su questa base si è innescato un acceso confronto su come riprogettare il servizio di reference. Il confronto non è stato solo verbale, ma anche materiale, cioè esprimendo ognuno le proprie idee ed impressioni i vari modellini realizzati sono stati spostati, uniti, combinati insieme, si sono create relazioni, si è dato un ordine spaziale e temporale, insomma alla fine è stato realizzato un modellino tridimensionale del progetto di un nuovo servizio di reference in biblioteca. L’approccio service design, sicuramente basato sui principi di community e condivisione, ci permette di innovare e rinnovare in biblioteca per poter seguire la mission di creare conoscenza attraverso la conversazione con tutti i membri delle nostre comunità di riferimento (Lankes 2011).  Manuela La Rosa – Pontificia Università Gregoriana – larosamanuela(at)msn.com ","
 service design "
https://aibnotizie.aib.it/siedi-leggi-viaggia-a-catania-e-arrivata-la-biblioteca-di-rekeep/,"Siedi, leggi, viaggia. A Catania è arrivata la biblioteca di Rekeep!",,AIB Notizie,,7 Novembre 2018,,HTML,https://aibnotizie.aib.it/,,,,CC BY-SA 4.0,"       Dal 9 al 14 ottobre, Piazza dell’Università, nel cuore del centro storico catanese, ha ospitato la biblioteca itinerante di Rekeep, azienda promotrice dell’evento Siedi, leggi, viaggia, manifestazione culturale patrocinata dal Centro per il libro e la lettura del Ministero per i beni e le attività culturali. La struttura in vetro e acciaio, arredata come la sala lettura di una moderna biblioteca, ha custodito e reso fruibile alla cittadinanza un fondo librario di 800 volumi, che a termine della manifestazione è stato interamente donato alla Biblioteca-Mediateca Vincenzo Bellini di Catania diretta dal dott. Silvano Marino. Il fondo librario  costituito da opere di narrativa, scritte da autori italiani e stranieri, provenienti da cento nazioni diverse e tradotti in italiano, è stato curato dalla giornalista Loredana Lipperini con l’intenzione di promuovere valori come l’integrazione culturale, l’uguaglianza e la multiculturalità nel nostro paese. Oltre ad essere stati garantiti i servizi bibliotecari di consultazione e prestito attraverso Officine Culturali, impresa sociale ETS impegnata nella valorizzazione del patrimonio culturale, ogni giorno per una settimana, Ivan Olivieri, attore di teatro e tv, ha interpretato alcuni brani tratti da libri presenti nella biblioteca di Rekeep. Scolaresche e passanti hanno potuto ascoltare le parole di grandi scrittori del Novecento e prendere parte ad un “salotto letterario” che ha coinvolto, prima le città di Firenze e Verona, poi Piazza dell’Università a Catania. Tra i brani scelti per le letture in piazza, alcuni hanno profondamente colpito la platea degli ascoltatori: quello di Tahar Ben Jelloun, tratto da Il razzismo spiegato a mia figlia, perché ha ricordato quanto sia indispensabile combattere il razzismo nella complessiva lotta per un mondo migliore;  quello scritto da Ahmet Altan in Tre manifesti per la libertà che ha reso evidente la potenza delle parole come strumento per ottenere giustizia e conquistare la libertà; infine quello di Azar Nafisi, contenuto in Leggere Lolita a Teheran, incentrato sulla necessità di sconfiggere ogni  integralismo. La biblioteca itinerante è stata inaugurata martedì 9 ottobre alla presenza di Barbara Mirabella, Assessore alla Pubblica Istruzione, Attività e Beni Culturali, Pari Opportunità e Grandi Eventi del Comune di Catania, di Giuliano Di Bernardo, Amministratore Delegato di Manutencoop Facility Management e di Claudio Levorato, presidente di Manutencoop Società Cooperativa dal 1984. La società ha festeggiato gli 80 anni di attività cambiando nome e celebrando, non solo i suoi successi italiani, ma anche la nuova apertura ai mercati internazionali. Incontrando i propri dipendenti in giro per l’Italia, i vertici dell’azienda hanno spiegato il significato del nuovo nome scelto per il gruppo. Il termine Rekeep nasce dall’unione del prefisso “re”, che sottolinea e rafforza il senso della storia di Manutencoop e dell’ originaria cooperativa del 1938, e di “keep” che, con il suo significato di tenere, mantenere, conservare, continuare, richiama la missione principale dell’azienda: prendersi cura della qualità degli ambienti di lavoro in cui vivono le persone. La città etnea ha accolto con grande entusiasmo l’iniziativa culturale e il pubblico dei lettori catanesi ha gradito il dono del fondo librario alla biblioteca comunale della città metropolitana. Dopo Catania, la biblioteca di Rekeep giungerà a Bologna per l’ultima tappa prevista a metà novembre.   Debora Di Pietro     ","
 Biblioteche pubbliche "
https://aibnotizie.aib.it/social-network-e-pubblica-amministrazione-un-dialogo-possibile/,Social network e pubblica amministrazione: un dialogo possibile?,,AIB Notizie,,26 Gennaio 2024,,HTML,https://aibnotizie.aib.it/,,,,CC BY-SA 4.0," Si è aperto lo scorso 9 gennaio nella meravigliosa cornice della Biblioteca Gambalunga di Rimini, la prima edizione del corso pilota Dal Vademecum della Pubblica amministrazione per i social alle linee guida per i social in biblioteca che vedrà il suo termine l’8 febbraio 2024 con la conclusione dei lavori in piattaforma Aibformazione. L’obiettivo del corso, tenuto da Patrizia Luperi, è di guidare i partecipanti nella creazione di linee guida e strategie social che permettano alla biblioteca di portare fuori di sé la sua comunicazione, secondo norme che rispettino la correttezza e la completezza, in modo coinvolgente anche per la comunità su cui insiste la biblioteca, dando anche suggerimenti non strettamente legati al mondo social. Attraverso i materiali consigliati e di supporto, i corsisti sono stati portati per mano nell’analisi del concetto di comunicazione, nell’individuazione delle caratteristiche di una comunicazione efficace e nella sua costruzione. Punto focale sono state alcune regole d’oro:  Conoscere il destinatario Usare veicoli di trasmissione appropriati Saper suscitare interesse e interazione per non rendere la comunicazione a senso unico attraverso un ascolto della comunità, delle sue necessità e desiderata  Durante queste settimane i bibliotecari si stanno interrogando su cosa significhi comunità partecipativa e come questa possa essere centrale nel cambio di paradigma della comunicazione social, ma non solo, della biblioteca: che passi da una comunicazione gerarchica e calata dall’alto ad una comunicazione generativa che coinvolga e accolga le necessità della contemporaneità. Come comunità partecipativa è stata individuato ad esempio il caso dello studente che utilizzando i servizi può dare dei suggerimenti che possono attuare dei cambiamenti e migliorie; o ancora, analizzando cosa si possa intendere considerando la questione da un punto di vista problematico, chiedendosi, ad esempio, come la biblioteca possa garantire uguale accessibilità a fasce diverse sia anagraficamente  che a livello di esperienza tecnologica; fra le attività per la comunic-azione ci si è interrogati anche sulla possibilità  di introdurre esperienze basate sul gaming o su piattaforme come ad esempio discord. Altri punti si scambio sono stati gli strumenti per rilevare le necessità della comunità: i questionari sono stati indicati come non utili e sostituiti con un ampio lavoro sul territorio direttamente con le associazioni coinvolgendo sia in iniziative “tradizionali” come letture animate, sia muovendosi all’interno della organizzazione di festival trasversali sul piano anagrafico e di interessi; ogni elemento della comunità può e deve essere coinvolto anche nel design thinking e soprattutto nella creazione e organizzazione degli spazi interni ed esterni alla biblioteca stessa. Al fine di animare la conversazione sulla piattaforma, gli studenti hanno potuto contare su diversi ausili didattici, tra i quali un wikibook e altre letture utili, fra queste:  C. Cuccu, I social network in biblioteca: studio di casi riferiti ad alcune realtà del Nord Sardegna [tesi di laurea specialistica], relatrici M.I. Palazzolo e Lùperi, Università di Pisa, Facoltà di Lettere e Filosofia, Corso di Laurea Specialistica in Scienze del Libro, della Biblioteca e dell’Archivio 2011/2012 M. De Noia, Competenze digitali, competenze trasversali: il cambiamento nella professione, «AIB notizie», 2019  cui si sono aggiunte, a titolo esemplificativo: Ricciardi, Mario. (2012). La comunicazione: maestri e paradigmi. Roma Editori Laterza. Riva, Giuseppe. (2016). I social network Bologna Il Mulino.  Attraverso il lavoro nei forum, sono nate svariate discussioni circa l’identità degli utenti coinvolti o da coinvolgere nella comunicazione delle biblioteche, quali i linguaggi migliori per poter essere chiari e coinvolgenti. La massima attenzione che è stata data alla comunicazione, intesa non solo come messaggio ma come azione, è stata propedeutica alla seconda parte del corso: il lavoro di gruppo. Infatti, come ricorda la stessa Luperi, messaggio e comunicazione social non possono essere slegati fra loro, ma al contrario devono procedere di pari passo.  Gli studenti sono stati, quindi, invitati nei lavori di gruppo a riflettere sugli strumenti necessari per la creazione di una routine utile alla biblioteca per strutturare la sua presenza sui social come, ad esempio, la stesura di un piano editoriale, la creazione di sondaggi o momenti di interazione coi gli utenti anche analogici e sui linguaggi o regole che gli Enti si sono dati per comunicare all’esterno. Rita Bertani, rita.bertani@aib.it Referente formazione AIB-Emilia Romagna   ","
 formazione permanente, social network "
https://aibnotizie.aib.it/social-reading-e-modi-della-lettura-una-conversazione/,Social reading e modi della lettura: una conversazione,,AIB Notizie,,16 Giugno 2020,,HTML,https://aibnotizie.aib.it/,,,,CC BY-SA 4.0,"   Chiara Faggiolani è professore associato di Archivistica, bibliografia e biblioteconomia presso il Dipartimento di Lettere e Culture Moderne dell’Università di Roma “La Sapienza” e autrice di svariati testi; Lorenzo Fattori è dottore di ricerca in Scienze sociali e statistiche e collabora con la cattedra di Sociologia presso il Dipartimento di Scienze sociali dell’Università degli Studi di Napoli “Federico II”. I suoi interessi di ricerca sono i media e i processi culturali. Assieme conversano sul tema del social reading e di come cambi il modo di leggere   Buongiorno, Chiara, e grazie per la tua disponibilità nel fare questa chiacchierata. Con l’etichetta di social reading si fa riferimento a diversi servizi online, piattaforme o app, che permettono agli utenti la condivisione e la discussione dei testi che stanno leggendo. Quali sono, se ci sono, le differenze tra questo ecosistema e quello della lettura tradizionale, fatto di librerie, biblioteche, supporti fisici – cioè i libri – e presentazioni dal vivo? Nel rispondere a questa domanda, ovviamente non posso fare a meno di considerare il momento che abbiamo appena vissuto e la particolare lente che il lockdown durato due mesi a causa dell’emergenza sanitaria Covid-19 ha determinato. In questi mesi sostanzialmente si è verificato ciò che pensavamo fosse impossibile: abbiamo visto immagini agghiaccianti di città deserte, il distanziamento sociale è diventato sinonimo di senso di responsabilità. Scuole e università chiuse ci hanno fatto sperimentare una diversa modalità di insegnamento e ci hanno posto di fronte all’urgenza di una didattica tutta da reinventare. La lettura come evidente è parte integrante di questo scenario e nel nostro settore su questo si è molto discusso, a partire naturalmente da una riflessione sul ruolo che le biblioteche hanno assunto e che assumeranno in futuro in una società che pare aver intrapreso la strada di un ennesimo profondo cambiamento. Rispetto alla lettura abbiamo assistito ad una sorta di ossimoro: da una parte una sorta di impossibilità a leggere, proprio nel momento in cui sembrava ci fosse più tempo da dedicare alla lettura, in realtà molte persone, soprattutto i lettori forti, hanno manifestato una certa insofferenza, quasi un’impossibilità a dedicarsi a questa attività. D’altra parte, una indagine dell’ISTAT realizzata nel mese di aprile su come gli italiani hanno occupato il proprio tempo durante il lockdown  ci dice che la lettura è stata una delle attività più praticate nel tempo libero: alla lettura si è dedicato il 62,6% della popolazione. Si tratta di persone che hanno dichiarato di aver trascorso parte della giornata leggendo libri, riviste, quotidiani o altro. Il 39,7% ha letto libri, quotidiani o altro online o su supporto digitale e il 34,6% su supporto cartaceo.  Sapevamo già che questa attività stava vivendo una profonda trasformazione, da ormai almeno un decennio probabilmente la grande accelerazione rispetto al tema del digitale ha semplicemente permesso di vedere più chiaramente alcuni fenomeni ad essa connessi. Per esempio il primo che mi viene in mente è che non credo si possa più utilizzare la contrapposizione tra la lettura fuori e dentro la rete, “analogico vs digitale” è un parametro che non ha più senso. Tutto si tiene insieme e ciò significa anche che gli strumenti che utilizziamo tradizionalmente per studiare i comportamenti di lettura non sono più adeguati. Mi riferisco qui alle classiche ricerche in cui si chiede agli italiani quanti libri leggono e dove li acquistano. Credo che oggi ci sia bisogno di esplorare modalità di lettura diverse e farlo con strumenti diversi, che possono essere quelli messi a disposizione proprio dal web. Era necessaria questa premessa per spiegare meglio il primo aspetto sul quale vorrei soffermarmi parlando di social reading: proprio le piattaforme di social reading consentono di conoscere i comportamenti di lettura in modo diverso, perché inevitabilmente, nel momento in cui questi strumenti vengono utilizzati, conservano le tracce digitali dei comportamenti dei lettori, e quelle tracce possono essere studiate. È questo l’aspetto su cui mi sono maggiormente soffermata nei miei studi, in particolare nel libro Le reti della lettura (Bibliografica, 2016) realizzato insieme a Maurizio Vivarelli dell’Università degli Studi di Torino nel quadro di un progetto di ricerca condiviso denominato “Leggere in rete. Analisi delle pratiche di lettura in ambiente digitale”, il cui obiettivo è proprio quello di studiare le trasformazioni della lettura, con una particolare attenzione agli strumenti utilizzati.  Naturalmente il tema delle trasformazioni della lettura è ben più complesso, qui ho voluto richiamare solo qualche considerazione “di pancia” direi a seguito del particolare momento in cui ci troviamo. A tale proposito penso sia utile ricordare che negli ultimi mesi è stata pubblicata una quantità imponente di contributi sul tema della trasformazione della lettura; tra tutti, mi viene in mente un interessante instant book realizzato dalla Fondazione per Leggere (#iostoacasaaleggereepoi? a cura di Luca Ferrieri, Federico Scarioni e Paolo Testori,  all’interno del quale ci sono molteplici riflessioni sulla trasformazione della lettura, delle biblioteche e delle librerie di fronte alla pandemia. Una lettura assolutamente consigliata. Faccio una considerazione in retrospettiva: la lettura, prima della modernità, era legata a una dimensione sociale – spesso rituale – piuttosto che individuale. L’invenzione della stampa a caratteri mobili ha cambiato tutto, innescando un processo che ha reso possibile per ognuno trasportare la lettura nella dimensione della propria intimità. Ritieni che il social reading possa essere considerato un’ulteriore fase di mutazione in questo processo? Volevo chiederti inoltre, siccome nell’ecosistema del social reading troviamo sia servizi dedicati (mi vengono in mente aNobii e Goodreads, probabilmente i più famosi), sia tante discussioni o condivisioni su altri social (Facebook soprattutto), se a tuo parere emergono differenze di comportamento rilevanti tra le diverse fasce della popolazione. Faccio una premessa: il social reading si va a inserire in uno scenario in cui, negli anni, si è affermata la lettura in ambiente digitale e si sono diffusi una serie di prodotti, supporti e device per la lettura di ebook che però, dal mio punto di vista, non hanno rivoluzionato fino in fondo le forme di lettura.  Abbiamo assistito all’esplosione del mercato degli e-readers, ormai dieci o quindici anni fa, e questa sembrava un’ascesa inarrestabile, mentre poi abbiamo capito che non aveva affatto modificato i comportamenti di lettura: quegli strumenti venivano infatti utilizzati da chi leggeva già il libro a stampa. La mia impressione è che i lettori siano andati oltre: non trovando quella rivoluzione dalla quale desideravano essere investiti negli strumenti che accennavo, hanno iniziato a praticare forme di lettura diverse, anche sganciate dagli strumenti stessi. Più che entrare nella specificità delle singole piattaforme, mi sembra più interessante sottolineare un altro aspetto, cioè che, così come non può più essere utilizzato come parametro il dentro/fuori la rete, allo stesso modo non credo sia utile ragionare in termini di competizione “libro a stampa vs ebook”.  La competizione vera oggi è legata al “mercato dell’attenzione” e forse la partita è tra parola vs immagine. Con il gruppo di ricerca che coordino e che prima ho richiamato abbiamo dedicato grande attenzione all’analisi delle piattaforme. Oltre al volume che ho richiamato, nel 2018 abbiamo curato un fascicolo della rivista DigitCult – Scientific Journal on Digital Cultures, un numero monografico dedicato proprio al social reading; in questo numero c’è un bellissimo articolo di Viola Marchese in cui ritroviamo una panoramica delle piattaforme e alcune riflessioni connesse anche alle similitudini e alle differenze con i più tradizionali gruppi di lettura.  Per chi fosse interessato al tema direi che un buon punto di  riferimento per cominciare è il lavoro di analisi e tipizzazione svolto da Bob Stein per l’Institute for the Future of the Book, che ha proposto nel 2010 una tassonomia delle pratiche di lettura; all’interno di questo scenario si vanno a collocare le piattaforme di lettura, tra le quali mi viene in mente per esempio anche Wattpad, piattaforma molto utilizzata dai giovanissimi perché permette anche di diventare creatori di contenuti. Nel nostro gruppo di ricerca ci siamo soffermati principalmente su Anobii, piattaforma usata fortemente dalla comunità di lettori italiani, e dunque ci interessava proprio per entrare nella trasformazione a cui accennavo prima. Le piattaforme di social reading forniscono anche l’opportunità di entrare nella “fabbricazione del lettore”, per citare L’invenzione del quotidiano di Michel De Certeau, uno dei nostri punti di riferimento. Con Anobii, in accordo con la Mondadori che allora ne era proprietaria, abbiamo provato a fare un’analisi dall’interno della fabbricazione del lettore, ovvero concentrandoci sulle recensioni dei libri; queste sono quindi diventate un corpus testuale molto ampio, che ci ha consentito un’indagine approfondita. Con queste parole tocchi un tema nevralgico per ogni scienziato sociale, ovvero i significati che gli esseri umani danno alle attività che praticano. Il social reading può essere per noi studiosi uno strumento per comprendere meglio quali significati vengono riconosciuti alla lettura? Che strumenti si potrebbero utilizzare a questo riguardo?  Il social reading offre certamente questa opportunità. Noi possiamo entrare in contatto con i dati lasciati in queste piattaforme, ad esempio con le recensioni, e dunque possiamo entrare nelle parole dei lettori; quelle recensioni diventano un corpus testuale che può essere analizzato. Come ti accennavo, abbiamo condotto molteplici analisi, spaziando da questioni generali, come il tentativo di indentificare una differenza nel modo di riflettere e dunque parlare di libri tra uomini e donne, perché sappiamo che nella lettura emergono importanti questioni di genere (in tutte le fasce di età, le donne leggono mediamente più degli uomini), a temi più specifici. A questo proposito, mi viene in mente un lavoro su Gomorra di Saviano, tramite l’analisi di migliaia di recensioni lasciate durante i primi dieci anni di vita del libro. Queste sono ricerche condotte grazie agli strumenti di analisi automatica dei testi, in cui cioè le parole vengono elaborate con l’uso di metriche statistiche, valutando quindi le occorrenze, le parole più specifiche, quelle invece assenti; ad esempio, è interessante notare come tra le prime parole che emergono da questi corpora costruiti a partire anche da piattaforme diverse sia sempre presente la parola “dovere”. Credo che sia perché è un concetto che ritroviamo nella nostra vita quotidiana: ad esempio, quando ci piace un libro, lo consigliamo dicendo “lo dovresti leggere”. Siamo in una fase in cui, dal mio punto di vista, si sta affermando questa idea di poter fare analisi su questa tipologia di dati non solo nella loro dimensione di big data ma anche di small data. La cosiddetta netnografia ne è un esempio. Credo che anche per i professionisti dell’informazione, per i bibliotecari, sia utile conoscere un po’ l’uso che può essere fatto dei metodi digitali, ovvero i vantaggi in termini di “conoscenza a supporto delle decisioni” di una ricerca non sul web ma attraverso il web. A proposito delle biblioteche, una delle cose che volevo chiederti è proprio quale secondo te può essere, se può esserci, un ruolo delle biblioteche all’interno di questi mutamenti; mi chiedo ad esempio che effetti può avere la digitalizzazione e diffusione online dei testi che esse detengono (un processo che molte già hanno iniziato ad attuare, seppur non per tutto il loro patrimonio), se può costituire un’espansione delle loro potenzialità. A questo riguardo vorrei partire da una considerazione, cioè che proprio in questo periodo di lockdown le biblioteche hanno visto uno straordinario incremento dei prestiti digitali. Ciò vuol dire che si è avvicinato alla biblioteca un segmento (per usare un termine tipico del marketing) di pubblico nuovo.  Ora c’è da capire se questo pubblico è stato solo di passaggio, oppure se si può trovare un modo per trattenerlo, mostrando per esempio un posizionamento molto specifico delle biblioteche sui temi della lettura. Questo è un altro aspetto che mi fa piacere mettere in evidenza: io credo che, visto che si parla tantissimo di riposizionamento delle biblioteche, innanzitutto sia importante ricordare cos’è il posizionamento che nel marketing è un concetto molto preciso e che ha a che vedere con la posizione che un prodotto, un marchio, un servizio (le biblioteche, in questo caso) occupa nella mente e nel cuore delle persone. Io credo che in questo senso un posizionamento più specifico rispetto alla lettura e alla literacy sia un tema sul quale riflettere. Tornando al social reading mi viene in mente qualcosa che le biblioteche fanno già da moltissimo tempo: i gruppi di lettura, che sono una forma di social reading non mediata dal web, ma che ad esempio, in questo periodo di pandemia, si sono trasferiti sul web con grandissimo successo. Questa potrebbe essere una pratica che, pur senza sostituire la modalità in presenza, vi si va ad affiancare. In conclusione, il libro – soprattutto nel nostro Paese – viene spesso descritto come un medium sempre più in difficoltà; ti chiedo se il social reading “allarga” il campo, se riesce cioè a contribuire alla diffusione della lettura e all’ampliamento del bacino di lettori. Ti devo dire la verità, non mi sento di dare una risposta netta a questa domanda. Forse proprio perché il periodo che abbiamo vissuto ci pone di fronte alla necessità di tornare a studiare anche fenomeni che pensavamo di conoscere molto bene. Forse assisteremo a un’ulteriore trasformazione dei comportamenti degli utenti dei servizi bibliotecari, a nuovi modi di accostarsi alla lettura e alla lettura sociale e sarà veramente importante osservare, capire, analizzare e interpretare ciò che sta succedendo, più che prevedere ciò che succederà. Non so dire quanto il libro sia davvero in difficoltà, sento però che anche su questo tema abbiamo bisogno di pensare in modo nuovo. Penso per esempio allo straordinario valore simbolico di questo oggetto.  In questi mesi in cui siamo più o meno tutti entrati nelle case dei nostri interlocutori, facendo lezioni, esami, riunioni e seminari via web abbiamo avuto accesso all’intimità della vita domestica di chi c’era dall’altra parte dello schermo, e nove volte su dieci alle spalle di chi comunicava con noi c’era una libreria. Più volte mi sono resa conto di essere distratta, occupata dal tentativo di riconoscere i libri alle spalle dei miei interlocutori.  Le biblioteche private, come un recente libro di Roberto Calasso insegna (Come ordinare una biblioteca, Milano, Adelphi, 2020) possono riprodurre l’intelaiatura del pensiero di chi dà loro vita. È un tema che mi affascina moltissimo e che richiama altre interessanti letture: da Alberto Manguel (Vivere con i libri. Un’elegia e dieci digressioni, Torino, Einaudi, 2018) al classico di Umberto Eco De Bibliotheca (Milano, I Quaderni di Palazzo Sormani, 1981) fino ad arrivare alla riflessione di Pierre Bayard in Come parlare di un libro senza averlo mai letto (Milano, Excelsior 1881, 2007). Ecco studiare il social reading attraverso le sue piattafome è un po’ come avere un accesso privilegiato a questa intelaiatura del pensiero umano. Infine molto ci sarebbe ancora da fare sugli strumenti. Penso ad esempio alle opportunità della “lettura aumentata”: in questo periodo sto vedendo la proliferazione di piattaforme a supporto della didattica, un altro aspetto che dovremmo tenere in considerazione poiché non è così distinto dal social reading. La possibilità per gli studenti di avere a disposizione un ambiente digitale in cui poter leggere e commentare insieme a mio parere è un’opportunità straordinaria ai fini della didattica stessa. Credo che il futuro del libro dipenderà anche dalla ricerca che saremo in grado di fare: una ricerca congiunta che dovrebbe andare a lavorare parallelamente su diversi temi: gli strumenti per leggere, gli ambienti (lo accennavamo prima a proposito delle biblioteche), e naturalmente i contenuti e la forma del contenuto, in una visione semiotica. E poi, da qui, anche la socialità della lettura. Grazie di nuovo, Chiara, per queste riflessioni e per il tempo che ci hai dedicato. Chiara Faggiolani Lorenzo Fattori   ","
 Social reading "
https://aibnotizie.aib.it/speciale-bibliopride-2012/,Speciale Bibliopride 2012,,AIB Notizie,,18 Novembre 2012,,HTML,https://aibnotizie.aib.it/,,,,CC BY-SA 4.0,"  Il bibliopride invade l’italia Bibliopride 2012 in Umbria Bibliopride sotto il Vesuvio …e il resto del mondo.. campano  Il bibliopride invade l’italia Il BiblioPride non si è limitato alla giornata del 13 ottobre 2012 a Napoli, decine e decine di colleghi hanno organizzato nel periodo tra l’8 e il 14 ottobre scorsi  numerosissimi eventi nelle loro biblioteche, “ispirati” se così si può dire al BiblioPride. Le iniziative svolte sono state 275 alcune delle quali articolate su più giornate e hanno coinvolto tutta Italia, “Isole comprese”. Le aree dove c’è stata più risposta sono state la Lombardia e l’Emilia-Romagna, seguite dalla Toscana, Sardegna e Sicilia. La risposta delle biblioteche e dei bibliotecari quindi è stata sorprendentemente positiva. Con poche settimane a disposizione si è riusciti a organizzare o a valorizzare con il logo BiblioPride eventi che facendo una stima “a spanne” basata sui primi dati raccolti hanno coinvolto migliaia di utenti e cittadini, almeno 15.000. Le biblioteche che sono state coinvolte sono delle tipologie più varie con una predominanza di quelle di Ente locale che generalmente sono aperte al sabato e che spesso in questo periodo hanno in calendario incontri, letture, mostre. Le biblioteche di ente locale (comunali, provinciali e regionali) hanno proposto visite guidate, aperture  straordinarie, letture, seminari, mostre, incontri musicali, letture Nati per Leggere, bookcrossing, laboratori creativi, proiezioni cinematografiche, giochi per i più piccoli. Interessante la proposta fatta da AIB Piemonte alle biblioteche comunali di leggere in contemporanea il 13 ottobre un testo tratto dal volume “Storie” di Gary Paulsen. Anche l’AIB Marche ha proposto una specie di format, cioè il libro degli ospiti dove utenti vecchi e nuovi potevano lasciare i loro pensieri sulle biblioteche ed il Bibliopride. Questo è quanto ha scritto per la Mediateca Montanari di Fano una utente, Lucia Bianca Incantata Brilla Luminosa In Ogni Temperamento E Cuore Amabile Impossibile rendicontare qui la quantità e qualità del lavoro fatto. Quello che si nota è che l’occasione è stata colta dalle biblioteche per colloquiare direttamente con gli utenti ed i cittadini in generale (e questo è uno dei punti essenziali delle iniziativa BiblioPride) cercando di creare interesse anche da parte di chi non è già utente dei servizi, lavorando tramite contaminazioni come nell’iniziativa del Multiplo di Cavriago di Reggio Emilia “Imparo tutto (…o quasi) sul rap e l’hip-hop”, con presentazioni e ascolto guidato. Di rilievo anche il fatto che a Palermo siano state proposte letture tratte da “Raccolta di poesie contro la mafia” ed un punto di bookcrossing presso l’albero di Giovanni Falcone in Via Notarbartolo. Non poteva mancare la “Biblioteca fuori di sé” 1: la Biblioteca comunale di Scafati (Salerno) ha attivato il Servizio BiblioTaxi, con il quale sono stati portati a partire dall’11 ottobre libri per il servizio di prestito in una frazione periferica. Della serie: “se non c’è il bibliobus facciamo con un taxi!” Un altro mezzo inconsueto per la promozione dei materiali e dei servizi della biblioteca è sicuramente Serafino, l’asino bibliotecario che il 14 ottobre è partito da Corbetta per arrivare a Cassinetta di Lugagnano, in Provincia di Milano per raggiungere nuovi lettori prestando libri, dvd e riviste. Deve essere anche sottolineata la presenza delle biblioteche provinciali che non hanno fatto mancare il loro contributo soprattutto al Centro e al Sud, nonostante l’incertezza sul loro destino provocato dal riordino istituzionale in corso. A questo proposito cogliamo l’occasione per segnalare che l’AIB sta preparando un documento incentrato sulla posizione e le proposte dell’Associazione sul riordino delle provincie, in particolare sulle biblioteche e sui sistemi provinciali; il documento a breve verrà pubblicato su AIB-WEB e trasmesso ai decisori. Esaminando l’elenco delle iniziative emergono la creatività dei colleghi bibliotecari, la capacità di essere incisivi anche senza mezzi, la forza di coinvolgimento di altre biblioteche e di altri soggetti come le associazioni culturali a conferma del radicamento nei rispettivi territori. C’è anche da notare che le biblioteche medio-piccole sono state in prima fila nel fare sentire la loro (e la nostra) voce. Un significativo contributo è anche venuto dalle biblioteche delle università e di ricerca. Le biblioteche delle Università di Cassino, del Salento, della Calabria, di Palermo e La Sapienza di Roma hanno cercato di far conoscere le loro collezioni e i loro servizi alle matricole dell’università e ai cittadini dei loro territori. All’Università di Perugia è stato presentato il libro di Mauro Guerrini “La biblioteca spiegata agli studenti universitari”. Una delle iniziative di maggior impatto sociale è stata quella della Biblioteca dell’Istituto Regina Elena di Roma, organizzata dai colleghi del settore sanitario; il titolo è già eloquente in sé: “La chiave della salute sta in biblioteca”. Nella presentazione si ricordano gli esiti di uno studio scientifico effettuato a Rochester (Minnesota, USA) pubblicato nel 1992 in cui si dice che lo studio “ su un campione di 448 medici ha avuto questi risultati: i 208 medici che hanno risposto al questionario somministrato per lo svolgimento della ricerca hanno dichiarato che con l’uso della documentazione, reperita tramite la biblioteca, si era ridotta la mortalità nel 19% dei casi, il ricorso alla chirurgia nel 21%, si erano determinati cambiamenti nella diagnosi nel 29%, nella scelta dei test nel 51%, e nella decisione sui farmaci da utilizzare nel 45%. L’informazione aveva contribuito a evitare il ricovero in ospedale nel 12% dei casi, a ridurre la lunghezza della degenza nel 19%, evitando le infezioni ospedaliere nell’ 8%, riducendo l’uso di test o procedure aggiuntive nel 49% e modificando i consigli per i pazienti nel 72% dei casi” 2. Un’altra proposta dei colleghi del settore biomedico è venuta dal Centro di Riferimento Oncologico di Aviano (Pordenone), con il collegamento tra il BiblioPride e la premiazione del concorso letterario riservato a pazienti oncologici “Leggiamoci con cura. Scrittura e narrazione di sè in medicina”. Lo spirito autentico del BiblioPride è stato ripreso dall’iniziativa dei Bibliotecari Necessari3 che hanno incontrato a Bologna, assieme a Andrea Segrè e a Ivano Marescotti, i colleghi e i cittadini e che hanno stilato e diffuso un documento dove si tocca un tema di particolare attualità per la nostra professione: «[…] sospettiamo che il principale elemento di fascino del lavoratore volontario per le istituzioni […] sia il semplice risparmio di spesa che questo comporta […inoltre] il volontario […] fornirebbe un surplus di passione ed efficienza (e a costo zero!) che lo renderebbe addirittura preferibile al lavoratore, in certi frangenti». Su queste problematiche l’AIB sta lavorando assieme con l’Osservatorio Lavoro e Professione con lo scopo di preparare una Carta del Volontariato in Biblioteca che verrà pubblicata su AIB-WEB. Per finire ci piace ricordare due iniziative particolari nate dall’orgoglio e dalla determinazione dei nostri colleghi. La prima riguarda la città di Nonantola (Modena), colpita dal recente terremoto, con “La biblioteca si fa in due: restituzione della biblioteca ai cittadini nonantolani“. Qui in attesa di una soluzione definitiva sono state riaperte la sezione adulti nella sede storica e la sezione ragazzi in locali vicini. Ancora a rappresentare efficacemente le biblioteche scolastiche, particolarmente sofferenti nel nostro Paese in questo periodo, il flash mob della Scuola Elementare Statale “Claudio Suvich” di Trieste in cui quasi 100 scolari ed insegnanti hanno cantato e ballato una canzone in versione rap per le biblioteche e per il BiblioPride. manenti@aib.it Bibliopride 2012 in Umbria Anche l’Umbria ha partecipato alla Giornata nazionale delle biblioteche il BiblioPride 2012, promossa dall’Associazione Italiana Biblioteche, con alcune iniziative svolte a Terni e a Perugia. Venerdì 12 ottobre è stato presentato a Perugia il volume “La biblioteca spiegata agli studenti universitari” di Mauro Guerrini, con Carlo Bianchini e Andrea Capaccioni (Bibliografica 2012), alla presenza di Gabriele De Veris (Presidente AIB Umbria), Giorgio Bonamente (Preside della Facoltà di Lettere e Filosofia, Università di Perugia) Bernardo Dolce (Rappresentante degli studenti Università di Perugia), Mauro Guerrini (professore di Biblioteconomia, Università di Firenze). L’incontro, che si è svolto nella sede del Consiglio Regionale, ha visto la partecipazione di un folto pubblico ed ha permesso di sviluppare gli argomenti trattati dal volume: come imparare fare una ricerca e perchè, il ruolo dei bibliotecari e il ruolo di internet, la crescita abnorme dei costi di abbonamenti a riviste e banche dati scientifiche e le strategie per garantire la pubblicazione di ricerche e studi attraverso l’open access, l’importanza della professionalità e del continuo aggiornamento, il mutamento dei cataloghi e della catalogazione e l’emergere del fenomeno open data, le strutture bibliotecarie dell’università, le richieste degli studenti e docenti e la prospettiva di integrare i servizi fra le biblioteche cittadine. Sempre a Perugia, sempre il 13 ottobre, l’AIB ha proposto due visite guidate, la mattina presso la Biblioteca Augusta, una delle più antiche e prestigiose biblioteche pubbliche italiane; e nel pomeriggio presso la nuova biblioteca comunale San Matteo degli Armeni, aperta a luglio, centro di documentazione e ricerca sui temi della nonviolenza, dell’apertura religiosa e dell’educazione alla pace, con la Biblioteca di Aldo Capitini e i documenti di Amnesty International. A Terni la biblioteca comunale ha offerto numerose attività: il lancio della campagna “Sostieni bct” con una vendita di libri per sostenere i servizi e l’acquisto di nuovo materiale; reading a cura del gruppo di lettura ad alta voce LaAV Terni; visita guidata della BCT e orientamento ai servizi; suggerimenti di lettura; incontro pubblico sulla lettura con Simone Guerra, assessore alla cultura del Comune di Terni, e Sandra Petrignani, giornalista e scrittrice; laboratorio nello spazio Zerosei e proiezione del corto di animazione “The Fantastic Flying Books of Mr. Morris Lessmore” Oscar 2012 come Miglior corto Animato nello spazio Tweenager. La giornata bct ha dato ottimi risultati; sono stati venduti molti dei libri disponibili e soprattutto è emerso che i cittadini ternani sono orgogliosi di avere una biblioteca e sono disponibili a sostenerla. Tra Perugia e Terni un bilancio decisamente positivo per la prima edizione del BiblioPride, con l’auspicio che riporti l’attenzione della politica e dei cittadini alle biblioteche, questi beni comuni che si confermano come luoghi della democrazia, del dialogo tra culture e generazioni, laboratori della cittadinanza e dell’accesso alla conoscenza. manenti@aib.it Bibliopride sotto il Vesuvio “Segna in agenda: il 13 ottobre hai un impegno con l’AIB, partecipa al BiblioPride!”. Dal 10 settembre sul sito dell’AIB si potevano leggere queste parole che concludevano la presentazione della prima giornata nazionale delle biblioteche. E molti bibliotecari e cittadini italiani hanno accolto l’invito e si sono incamminati alla scoperta di questo mondo, familiare per qualcuno, da scoprire per qualcun altro. La prima domanda che tutti si sono posti intervenendo è stata: «Cos’è il BiblioPride?» Facciamo un passo indietro. A metà aprile 2012 un associato AIB toscano, Carlo Ghilli, proponeva una “manifestazione gioiosa” con la partecipazione di bibliotecari, biblioteche, utenti ed amici delle biblioteche per far conoscere il lavoro dei bibliotecari ed affermare il loro orgoglio. Il nostro presidente, Stefano Parise, raccogliendo la simpatica “provocazione”, dava vita a un’iniziativa patrocinata dall’AIB per «ribadire l’importanza del sistema bibliotecario nazionale per la crescita culturale, economica e sociale del nostro Paese; una giornata di sorprese e di scoperte per tutti gli italiani, lettori e non lettori, frequentatori di biblioteche e non; un’affermazione d’orgoglio per tutti i bibliotecari, che vogliono ribadire pubblicamente l’amore per la loro professione e chiedere maggiore attenzione da parte delle istituzioni». La data doveva essere un simbolo per il mondo delle biblioteche e la scelta cadeva su un anniversario: il ricordo del triste episodio che aveva visto la Biblioteca Nazionale Centrale di Roma “blindata” dalle forze dell’ordine che impedivano il libero accesso ai cittadini per un’assemblea pubblica. E il luogo? Trattandosi di una giornata nazionale, tutto il territorio italiano è stato sollecitato a partecipare con eventi satelliti, ma capitale per un giorno è stata Napoli, recentemente salita agli “onori” della cronaca per la triste vicenda del trafugamento di libri antichi dalla Biblioteca Statale dei Girolamini nonché per il rischio chiusura dello storico Istituto Italiano di Studi filosofici. Da napoletani, non possiamo che ringraziare il presidente e il CEN che hanno fatto cadere la scelta su questa città, così anche noi napoletani abbiamo potuto scoprire o ri-scoprire i nostri gioielli, a volte tenuti nascosti come in uno scrigno. Sì! Napoli è una città ricca di contraddittorietà, di meraviglie e di scempi, ma è anche una città in cui non si finisce mai di scoprire bellezze paesaggistiche ed immensi patrimoni culturali, spesso non adeguatamente valorizzati. La prima meraviglia è stata la cornice architettonica della manifestazione inaugurale e della festa di chiusura, la splendida Basilica di San Giovanni Maggiore, da poco restituita alla città di Napoli, dopo un oblio di oltre quarant’anni, grazie all’operoso  contributo dell’Ordine degli ingegneri della provincia di Napoli. Il programma della giornata, articolato in quattro momenti, era quanto mai fitto di eventi che si sono concretizzati grazie all’impegno di tutti gli organizzatori che, nonostante il poco tempo a disposizione, hanno profuso energia ed entusiasmo. E così la manifestazione si è sviluppata tra un seminario “Fatti, non promesse. Un’agenda per le biblioteche italiane”, visite ad alcune biblioteche di pregio storico (e non solo), letture animate per bambini a cura di Nati per Leggere nel punto lettura recentemente aperto al PAN (Palazzo Arti Napoli) ed una spumeggiante “Bibliofest”. Se l’intento espresso da Stefano Parise era «dare l’occasione a tutti gli italiani, lettori e non lettori, frequentatori di biblioteche e non, di scoprire la ricchezza delle nostre biblioteche», possiamo affermare che l’obiettivo è stato in buona parte raggiunto. E lo affermo in seguito ad un feedback con le istituzioni che hanno partecipato all’iniziativa, aprendo le biblioteche al pubblico, con uno sforzo non indifferente, considerato che il sabato, purtroppo, troppe biblioteche sono chiuse per i famigerati tagli alla cultura. Dalle 10.00 alle 16.30 si è avuta la possibilità di passeggiare per la città (sotto un’inaspettata pioggia torrenziale) per scoprirne i tesori nascosti, apprezzare il patrimonio inestimabile di libri e per riscoprire i palazzi storici in cui sono ospitate alcune biblioteche. Se nella Biblioteca Nazionale, conosciuta e sempre aperta di sabato, pochi sono stati i visitatori, altre biblioteche hanno riscosso, invece, molto successo, e, sull’onda dell’entusiasmo, si sono già dimostrate disponibili a partecipare alle edizioni future. In particolare, nell’Archivio di Stato si è svolta una visita guidata al complesso monumentale sede dell’istituto, con un percorso che ha visto l’illustrazione non solo della biblioteca, ma anche delle sale e dei chiostri affrescati e di altri ambienti che conservano pregevoli testimonianze archivistiche e bibliografiche. Era stato fissato un numero massimo di presenze, ma nonostante l’affluenza sia stata al di sopra di ogni aspettativa – grazie alla disponibilità del personale – tutti i visitatori hanno potuto partecipare alla visita ricompensando con il loro entusiasmo il personale, che ha sottolineato come si leggesse nei loro occhi la curiosità, il desiderio di conoscere e di riscoprire il contatto con il libro antico. Stesso scenario si riscontrava al Conservatorio di Musica San Pietro a Majella, dove lo sforzo organizzativo è stato ricompensato dall’entusiasmo dimostrato dai visitatori che hanno approfittato dell’occasione per conoscere quest’altro prezioso ed antico gioiello della cultura partenopea. E come non citare l’Ente Biblioteca di Castelcapuano “Alfredo De Marsico”? Per l’occasione era stata allestita una mostra, “L’oppressione dell’Avvocatura dall’inquisizione a oggi: 800 anni di resistenza scritta dal Foro napoletano”, presentata con grande abilità da guide d’eccezione, che avvicendandosi per l’intera giornata hanno coinvolto i visitatori in un appassionante viaggio nella cultura giuridica meridionale, una delle più ricche e prestigiose del mondo occidentale. Da lodare lo straordinario impegno profuso dall’Istituto Italiano per gli Studi Storici per partecipare al BiblioPride: nonostante la Biblioteca fosse interessata da estesi lavori di ristrutturazione, sono stati resi agibili in tempo utile alcuni locali storici dell’appartamento del secondo piano, ovvero le sale di consultazione e il Salone Chabod, aperte ai visitatori insieme alla Sezione Periodici e alla Biblioteca di Fausto Nicolini. Impresa davvero notevole, ricompensata da un’entusiasta risposta di pubblico. Oltre alle biblioteche storiche – e grazie alla disponibilità del Comune di Napoli – anche alcune biblioteche comunali hanno aperto i battenti di sabato, quella della 7° Municipalità (S. Pietro a Patierno) e quella della 9° Municipalità (Pianura); la Mediateca Santa Sofia ha aderito all’iniziativa organizzando, oltre ad una mostra sui libri di cinema, in collaborazione con la Biblioteca Universitaria di Napoli, la proiezione dell’episodio “Capriccio napoletano” del film-inchiesta “Chi legge? – Viaggio lungo il Tirreno” di Mario Soldati e Cesare Zavattini (1960), proiezione giudicata bella ed interessante da chi ha avuto il piacere di vederla. Durante la mattinata, in contemporanea alle visite, si è svolto, nella Basilica di San Giovanni Maggiore, un seminario sullo stato dell’arte delle biblioteche italiane e sulle prospettive future, un incontro-dibattito che ha visto alternarsi al tavolo dei relatori esponenti della cultura italiana, da nord a sud, ognuno dei quali ha sottolineato vari aspetti, da quello più squisitamente architettonico a quello più immateriale, il digitale. Nel primo pomeriggio la manifestazione ha riservato un gioioso momento nella cornice del Palazzo delle Arti di Napoli, lasciando temporaneamente regnare il silenzio nella basilica. Nel PAN, Nati per Leggere ha offerto il contributo al BiblioPride con le “letture animate” per bambini. La giornata semifestiva ha consentito a genitori e nonni di accompagnare figli e nipoti. E così gli adulti intervenuti si sono lasciati coinvolgere ed hanno volentieri prestato la loro voce per letture animate, accompagnando quelle dei lettori volontari di Nati per Leggere. Se intento della giornata era porre l’accento sulle biblioteche e sulla loro funzione, “senza proteste e con il sorriso sulle labbra”, non poteva mancare una festa finale. Con la conduzione di Loredana Lipperini, giornalista, scrittrice e conduttrice radiofonica della trasmissione di Radio Rai 3 “Fahrenheit”, si sono avvicendate sul palco della Basilica di San Giovanni Maggiore testimonianze dal vivo, in video e in diretta di altri esponenti della cultura italiana, tutte accompagnate dalla musica del vivo del “Border Jazz trio”. «Non finirò mai di essere grato ad una biblioteca» sono le parole di Andrea Camilleri in chiusura del suo video messaggio a sostegno delle biblioteche, proiettato in apertura della festa finale. Sembrano parole che possano riempire di orgoglio un bibliotecario. D’altra parte Stefano Parise aveva spiegato la scelta del nome: «Abbiamo deciso di chiamare la giornata nazionale delle biblioteche BiblioPride perché vogliamo insistere sull’orgoglio che i bibliotecari provano nei confronti delle loro biblioteche e nei confronti del loro lavoro, ma anche sull’orgoglio che dovrebbe caratterizzare l’atteggiamento del nostro Paese nei confronti delle biblioteche». E diversi bibliotecari presenti alla manifestazione, nei giorni successivi hanno espresso il loro orgoglio di essere bibliotecari e di appartenere a questa associazione. Napoli ha consegnato il testimone alla città di Firenze: nel 2013 accoglierà nelle mura medicee l’orgoglio delle biblioteche, che ha fatto sentire la sua voce con gioia e partecipazione sulle calde pendici del Vesuvio. Arrivederci al prossimo anno! giovannadepascale@yahoo.it …e il resto del mondo.. campano L’evento del BiblioPride in Campania è stato accolto positivamente dai bibliotecari e dalle istituzioni, infatti, è stato vissuto e gestito come una grande occasione per poter mettere in mostra alcune delle potenzialità “nascoste “delle nostre biblioteche e dei luoghi ricchi di cultura che le rappresentano. Nonostante i buoni propositi, la maggioranza non ha raccolto “la sfida” di organizzare un’iniziativa in poco tempo, da legare al programma nazionale. Nello stesso tempo, però, in quasi tutte le province campane si è cercato, tra tante difficoltà, di organizzare un evento significativo, degno di accompagnare la grande festa finale del BiblioPride a Napoli, mediante la sistematica pianificazione degli eventi nella settimana dall’8 al 14 ottobre. Dall’indagine che ho condotto personalmente, è emerso, in tutti l’orgoglio, di voler comunicare con forza, decisione e competenza, la propria identità di “bibliotecari-manager”, ricca di contenuti innovativi, culturali e mediatici, consolidando l’idea della biblioteca partecipata, aperta, flessibile e dinamica, pronta ad accettare sfide e cambiamenti, in piena sintonia con gli obiettivi del BiblioPride. Un’iniziativa del tutto singolare, nasce dalla Fondazione Mondragone con annesso Museo del tessile e dell’abbigliamento Elena Aldobrandini, curata da Loredana Conti in qualità di Commissario Straordinario della Fondazione e quale Soprintendente ai Beni Librari della Regione Campania, un piccolo gioiello di “cultura viva”, nel cuore dei Quartieri Spagnoli di Napoli, che il 12 ottobre proprio per onorare il BiblioPride, ha inaugurato con il convegno: “Trecento cinquant’anni di storia: documenti scritti e manufatti tessili a confronto”, con la diretta partecipazione del Presidente AIB, Stefano Parise. Il pomeriggio è stato dedicato alle arti applicate, alle tecniche sartoriali di eccellenza antiche e moderne, ai beni librari e documentali atti a confermare il valore storico ed artistico-culturale dei manufatti esibiti. Il vernissage, è stato evento congiunto alla presentazione della collezione “Vestitele d’autore”: trenta abiti e relativi accessori, ispirati alle correnti pittoriche d’avanguardia di inizio ’900, eseguiti dal Laboratorio di Costume e di Storia della Moda della Fondazione Mondragone. Scorrendo il programma, si legge del “BiblioTaxi: libri in viaggio” organizzato dalla Biblioteca Comunale “Francesco Morlicchio” della città di Scafati (SA), partito l’11 ottobre, in collaborazione con le istituzioni scolastiche e le associazioni culturali locali. Il bibliotaxi ha iniziato il suo viaggio all’interno del territorio, per promuovere la lettura per tutte le fasce di età, alla ricerca di potenziali fruitori, per affermare con orgoglio la sua esistenza e per invitare i cittadini che ancora non la frequentano a visitarla, per usufruire dei tanti servizi ancora gratuiti e conoscere i vari progetti di promozione della lettura. Le bibliotecarie, proprio come per un viaggio, hanno preparato due grossi valigioni, pieni di periodici e libri di lettura da distribuire ai cittadini. Hanno iniziato, così, il loro avventuroso percorso dalla periferia, raggiungendo in primis la frazione di Marra Zaffaranelli, quindi in piazza, con la collaborazione del parroco e delle associazioni, hanno spiegato il significato del BiblioPride e il ruolo della biblioteca di oggi, con particolare riferimento ai servizi e alle iniziative promosse dalla biblioteca di Scafati agli utenti, illustrando con chiarezza e semplicità la consistenza delle collezioni e dei fondi presenti in biblioteca con i vari progetti di promozione alla lettura. Nel pomeriggio, i cittadini sono stati invitati in biblioteca ad ascoltare dei brani scelti con il sottofondo musicale della flautista M. Anna Buonaiuto. Intanto, ad Avellino, dove imperversava il maltempo, la Biblioteca Provinciale “S. e G. Capone” ha partecipato alla giornata con un’apertura straordinaria della biblioteca, con orario continuato fino alle 21.00, con visite guidate alla scoperta delle sale e del patrimonio documentario della biblioteca, letture con un momento musicale. A seguire, letture per bambini presso la Sezione Ragazzi tutto a cura della Mediatech soc. coop. L’iniziativa è stata accolta positivamente dagli utenti abituali e non della biblioteca, che hanno apprezzato con gioia la versatilità dell’evento, che per molti non è stato altro che una piacevole scoperta del modo bibliotecario, in più gli organizzatori hanno offerto ai loro ospiti la degustazione del tutto originale e piacevole di tisane naturali artigianali locali. In ogni sala della biblioteca sono stati esposti i volumi più significativi, dagli erbari alle raccolte inedite dei periodici e, di volta in volta, il flusso dei visitatori veniva accompagnato nella sala consultazione, dove era allestito il punto di “letture irpine”, ossia brani e leggende popolari recitati e rappresentati simpaticamente con il sottofondo musicale dell’arpa. Il 12 ottobre, la Biblioteca Alario della Fondazione Alario per Elea-Velia Onlus – di Ascea (Salerno) ha presentato “Nella casa dei Libri”. La Biblioteca specialistica Alario è un fondamentale strumento della Fondazione, capace di valorizzare la sua missione incentrata sulla promozione e la divulgazione del pensiero filosofico eleatico e sulla valorizzazione delle risorse umane, storiche e ambientali del Cilento. Dato il risultato è stato più che positivo, una bella iniziativa del tutto singolare, che ha riscosso tantissimo successo da parte dei partecipanti. La giornata è stata dedicata ai giovani lettori e futuri fruitori della biblioteca, il personale ha organizzato l’evento in modo da far intendere, in primo luogo, il significato profondo del BiblioPride, attraverso la conoscenza della biblioteca e del mondo bibliotecario, accogliendo i ragazzi con un’allettante colazione di benvenuto. I partecipanti, sono stati guidati all’interno di un percorso didattico-sperimentale, distribuito in tre laboratori: il primo laboratorio interamente dedicato alle origini della scrittura, dei supporti scrittori e della stampa, il secondo laboratorio incentrato sulla lettura e della sua importanza, con la naturale azione, del saper scrivere, attraverso un percorso metodologico: lettura didattica, lettura di cronaca e dell’informazione, fino alla semplice lettura di avventura o narrativa, in cui il lettore viene catturato dalla storia, dai personaggi, interagendo inconsapevolmente con il testo. Il terzo laboratorio è stato congeniato come la fase conclusiva, ma di libero accesso al libro e alle biblioteche: la conoscenza dell’organizzazione dei libri in biblioteca, attraverso la ricerca, lo studio dei cataloghi e delle nuove risorse tecnologiche per la sistemazione dei libri e il ruolo del bibliotecario. La biblioteca di San Giorgio a Cremano di Napoli ha inserito la sua iniziativa nell’ambito del Cremano Art Festival: corner letterario. La giornata è stata interamente dedicata alla creatività giovanile, espressa in arte, musica, pittura, fotografia, come simbolo della pluralità del mondo bibliotecario, capace di unire la cultura e la tradizione di tutte le epoche, nel linguaggio dei giovani. La sala di consultazione ha ospitato i giochi di “poesia dorsale” ossia la creazione di poesie attraverso la lettura delle parole poste sui dorsi dei libri, un semplicissimo ma efficace gioco di costruire le frasi, in modo più o meno articolato, che ha riscontrato molto entusiasmo soprattutto tra gli adulti. La “poesia nel cappello”, tante parole ritagliate dai giornali e racchiuse in un cappello, scelte dai giovani e meno giovani, sempre finalizzate a comporre una poesia o semplici versi. Si sono susseguite le letture di racconti brevi scritti da giovani tra i 15 e 30 anni, alla loro prima esperienza da autori di brani, con argomentazioni diverse e suggestive. Nell’Emeroteca si è allestito l’angolo per i più piccoli, con laboratori di lettura e laboratori manuali, tra quello più gettonato la sperimentazione della tecnica di stampa con la lana, dove i bambini hanno potuto realizzare dei collage del tutto originali. Affiancare alla quotidianità dei servizi bibliotecari un laboratorio creativo sempre attivo è stata l’idea di base dell’attività portata avanti dallo staff con progetti culturali tutti tesi alla sperimentazione che hanno puntato a presentare la biblioteca comunale come officina creativa. Più in periferia, la Biblioteca comunale di Caivano ha organizzato un ciclo di incontri in tre giorni dall’11 al 13 ottobre, in cui all’inaugurazione della nuova sala di consultazione, si sono susseguiti presentazioni di libri come la collana “Campania 1943” con l’autore Simon Pocock, “la lettura in chiave di Sol” di Tina Mansueto, che ha visto recitare brani del suo libro da giovani lettori in sala, a seguire dibattiti aperti, aperitivo letterario con letture e poesie di Michele Sovente, con sottofondo musicale. Anche questa iniziativa è stata seguita con interesse dai cittadini. Tra gli altri eventi sono presenti a Salerno la Biblioteca Comunale di Pontecagnano-Faiano: “BiblioPride per chi legge, per chi non legge, per chi leggerà!”, la Biblioteca Provinciale di Salerno: “Patrie e Mezzogiorno nell’azione di Giovanni Nicotera”, la Biblioteca del Liceo Scientifico Statale “N. Sensale”: “Dante, il cinema, della mente” lezionespettacolo; a Napoli, nella Biblioteca Pubblica Comunale “Giustino Fortunato” lettura recitata di poesie napoletane, “Panoramica napoletana. Itinerario fra passato, presente e futuro, nell’universo poetico partenopeo”, la Biblioteca della Società Napoletana di Storia Patria e i suoi tesori; Biblioteca Landolfo Caracciolo del Convento di San Lorenzo Maggiore con l’esposizione di antichi e pregiati volumi, con la visita guidata ad personam dei singoli visitatori. In questo clima di fervore e voglia di fare sono stati creati gli eventi campani, indubbiamente sono pochi, ma certamente vista le difficoltà dei bibliotecari e delle biblioteche del nostro territorio, sicuramente vanno considerate come un punto di forza per il prossimo BiblioPride. mp.cacace@polidoro.it  1 Si può vedere il video dell’iniziativa al sito http://www.sistemabibliotecariofano.it/elenco/eventi/visualizza-eventi/sicievents/2012-10-08/item/ricordando-il-bibliopride/ 2 Marshall J.G., The impact of the hospital library on clinical decision making: the Rochester Study. «Bulletin Medical Library Association», 80 (1992), n. 2, p. 169-178. 3 Vedi al sito https://sites.google.com/site/bibliotecarinecessari/ ","
 BiblioPride "
https://aibnotizie.aib.it/speciale-ifla-2012-2/,Speciale IFLA 2012,,AIB Notizie,,18 Novembre 2012,,HTML,https://aibnotizie.aib.it/,,,,CC BY-SA 4.0,"  Tra Information Literacy e formazione professionale: spunti dalla satellite conference di Tampere Cinque persone da conoscere… Costruire biblioteche e bibliotecari scolastici forti: note a margine delle attività dell’IFLA School Library and Resource Centers Section nell’ambito dell’IFLA WLIC 2012  Tra Information Literacy e formazione professionale: spunti dalla satellite conference di Tampere Tra l’8 e il 10 agosto si è svolta a Tampere la Satellite Conference “The Road to Information Literacy: Librarians as Facilitators of Learning” organizzata congiuntamente dagli Standing Committees IFLA Continuous Professional Development and Workplace Learning (CPDWL) e Information Literacy. Ho avuto la fortuna di partecipare attivamente all’organizzazione, un’esperienza significativa e che mi ha fatto crescere, ma c’è qualche altro aspetto da sottolineare, per chi non vi avesse mai preso parte, ovvero quanto una Satellite Conference sia un ambiente collaborativo. Il numero di partecipanti limitato facilita la comunicazione e si finisce per incontrare praticamente  tutti gli altri, inoltre il focus estremamente preciso sui temi delle sessioni (non più di 3 contemporanee) favorisce il confronto durante i momenti di pausa. Non irrilevante è il programma fitto di eventi: oltre alle sessioni si svolgono visite alle biblioteche ed eventi sociali (siamo stati ricevuti al Municipio di Tampere) che fanno sì che si viva insieme per quasi tre giorni, ed è inevitabile che si finisca per comunicare, scambiare esperienze e punti di vista, e a volte gettare le basi per future collaborazioni. Per questo motivo, oltre che per i temi sviluppati dai relatori, si può ottenere un’impressione generale su quali siano le idee che circolano tra i professionisti impegnati sul campo in un contesto internazionale, un’esperienza difficile da ricreare altrove, anche alla WLIC IFLA, inevitabilmente più dispersiva. A Tampere la riflessione comincia da Kirsti Lonka, e si svolge intorno allo sviluppo dell’apprendimento come un processo attivo di costruzione della conoscenza attraverso la collaborazione. L’e-learning è morto (afferma facendomi sobbalzare sulla sedia) poi comprendo: è morto il concetto di un metodo “diverso” perché fa uso della tecnologia; quest’ultima fa parte della quotidianità, e deve quindi entrare a far parte dell’apprendimento. Se confiniamo i social networks, i cellulari, i tablet all’ambiente extrascolastico otteniamo solo che vengano visti come strumenti di svago e mai di apprendimento, e che a scuola i ragazzi si sentiranno “senza mani”e annoiati. Il lavoro del docente è mantenere l’attenzione costantemente desta in un equilibrio tra ansia e noia, tra nuove sfide e competenze esistenti, in modo che l’apprendimento scorra e si costuisca in modo critico. Il giorno dopo Carol Kulthahu, riprendendo il suo noto modello, sottolinea l’importanza della componente affettiva nella Guided inquiry, un processo che porta ad un apprendimento costruttivista e collaborativo che ben si presta a sviluppare un atteggiamento che duri per tutta la vita. Il tema “Il bibliotecario come facilitatore dell’apprendimento” inevitabilmente richiede una riflessione sul ruolo del professionista all’interno della sua organizzazione e sulla sua preparazione. Provocatoriamente, Andrew Whitworth commenta sull’auto-referenzialità dei bibliotecari delle università, per i quali sarebbe invece fondamentale imparare a rapportarsi con il corpo accademico, a coinvolgerlo nelle loro attività, perché è da lì che arrivano i finanziamenti. Un atteggiamento proattivo è fondamentale anche nella formazione professionale, che non deve venire percepita come qualcosa che viene fatto ALLE persone, ma CON le persone: i cani possono venire addestrati, le persone vanno coinvolte. Dopo questo scossone iniziale cominciamo a sentir parlare di progetti concretamente attuati, sia di formazione dei bibliotecari (Lisa Janicke Hinchliffe riferisce sull’Immersive Professional Development sviluppato dall’ACRL – Association for College and Research Libraries, e Louise Doolan sull’implementazione di Primo alla British Library) che degli utenti (agli studenti di dottorato presso l’Università di Bergen, nell’open distance learning alla University of South Africa e molti altri). L’atmosfera generale è molto collaborativa, i bibliotecari presenti sono alquanto giovani, specie se confrontati con la media italiana, e molti di essi sono interessati all’esposizione di casi e soluzioni concrete più che alla teoria. Durante le relazioni mi colpisce sentir lamentare la scarsa competenza critica nel fare ricerca degli studenti dei primi anni di corso delle università americane (secondo la relatrice è perché i bibliotecari scolastici li abituano a trovare il materiale già confezionato); inoltre Juanita Jara de Sumar si pone il problema di creare un piano per passare le competenze all’interno dell’organizzazione per fronteggiare l’avvicendamento del personale che va in pensione. Conclude questo mio schizzo l’entusiasmante visita alla Biblioteca pubblica di Tampere. L’edificio attuale, detto Metso, è stato costruito nel 1978, e la guida “Lonely Planet” lo cita come una delle cose da non perdere a Tampere. La direttrice della Biblioteca che ci accoglie (e che vedremo poi sul palco dell’IFLA WLIC) ci confida che non ci sono problemi di soldi, ma ci chiede di non diffondere la voce (perciò per favore non ditelo a nessuno). La biblioteca è bella, viva, con una sezione musicale dove si cura l’aspetto sociale – Internet cambia il rapporto con le collezioni di musica – e la collezione bibliotecaria continua per la musica classica e gli spartiti musicali, mentre si offrono delle sale insonorizzate con gli strumenti a disposizione del pubblico per chi vuole imparare a suonare. Vorrei chiudere con i poster, ricordando anche i due apprezzatissimi contributi italiani di Giulia Valentini e Laura Montinaro dell’Università di Modena e Reggio Emilia e di Massimo Ferrante dell’Università di Padova. Gli atti sono già pubblicati e distribuiti, come nella tradizione dello SC SCPDWL, all’apertura dei lavori. Buona parte della relazioni non contenute nella pubblicazione sono comunque raggiungibili dal sito della Satellite Conference. fontanin@pug.units.it Cinque persone da conoscere… Cinque persone da conoscere è stato il primo compito assegnato da Susan Schnuer, co-convenor dell’IFLA Satellite Meeting “Road to Information Literacy: Librarians as facilitators of learning”, ai partecipanti durante il saluto iniziale del convegno tenuto a Tampere in agosto. Lo scopo del compito era incontrare, fin dal brindisi di benvenuto, i colleghi presenti e conoscere realtà ed esperienze diverse e noi, due “giovani” bibliotecarie dell’Università di Modena e Reggio Emilia, per la prima volta ad un convegno IFLA, ci sentivamo emozionate di fronte all’esperienza di molte colleghe competenti e autorevoli. Tutti hanno cercato di metterci a nostro agio e di coinvolgerci nelle chiacchierate che sono seguite da quel momento in poi, nelle pause tra gli incontri e nelle occasioni di convivialità che si alternavano alle sessioni di lavoro, come il ricevimento presso il vecchio municipio della città o la cena ufficiale. Partecipavamo al meeting per presentare un poster il cui slogan era: “How do we promote IL in our community? We deal with people, rather than promote things since trained people make the best business cards in the eyes of the Stakeholders”, incentrato sulle attività di formazione rivolte a utenti e bibliotecari organizzate dal nostro Sistema Bibliotecario di Ateneo, che rappresentavamo in quella occasione. Prima di partire ci sentivamo intimorite all’idea di illustrare la nostra esperienza davanti a colleghi che avrebbero invece proposto teorie o pratiche di lavoro forse lontane dalle possibilità del nostro contesto. La prima cosa che ci ha colpito è stata invece la volontà di tutti i partecipanti di condividere e valutare tutte le realtà rappresentate. E, a ben riflettere, anche le esperienze di sistemi bibliotecari grandi, più grandi del nostro, come ad esempio la Queensland University of Technology, con la molteplicità di attività innovative offerte per facilitare l’apprendimento degli utenti, non sono così sideralmente inarrivabili come avevamo temuto. Nel corso dei due giorni si sono succedute a ritmo serrato diverse sessioni di lavoro. Se quelle iniziali della mattina erano incentrate sulla teoria, come ad esempio lo studio e la progettazione dello spazio di apprendimento fisico, virtuale, sociale e mentale dei digital natives, illustrato da Kirsti Lonka dell’Università di Helsinki, le sessioni che seguivano hanno riportato quasi sempre le specificità di singole biblioteche, nate in un preciso contesto e portate avanti grazie a sensibilità e capacità professionali, realtà con le quali potevamo confrontarci direttamente. Cooperazione e scambio di pratiche sono due parole chiave che riflettono ciò che maggiormente ci ha colpito non solo del clima che si è respirato durante il meeting, ma proprio del contenuto di alcune delle presentazioni. Tra queste ricordiamo quella illustrata dai norvegesi Eystein Gullbekk e Tove Rullestad dal titolo “A partner in Reserach and Learning: Library Staff and PhD Students”. Il progetto prevede tra l’altro la realizzazione di un database di termini per le ricerche bibliografiche, implementato dalla collaborazione di bibliotecari e dottorandi e portato avanti da diverse biblioteche universitarie norvegesi. Cooperazione quindi come metodologia di lavoro tra bibliotecari ma anche come strategia per sviluppare servizi in tandem con diversi organi e uffici di una o più istituzioni accademiche. Sempre dalla Norvegia arriva l’idea di promuovere i corsi di IL alla luce del Quadro Europeo per le Qualifiche (EQF) rafforzando così il ruolo delle biblioteche universitarie come partner formativo, cosa che ha richiesto la ridefinizione di ruoli e competenze dei bibliotecari coinvolti (”The European/Norvegian Qualifications Framework as Tool for Embedding Information Literacy”). Sorprendente e ricca di spunti anche la poster session: tanti bibliotecari nell’area adibita all’esposizione, desiderosi di scambiare opinioni e idee su quanto si fa in altri contesti, come alla Malmö University Library dove si ricercano flessibilità e adattabilità del personale bibliotecario promuovendo la condivisione di esperienze e competenze tra colleghi. Il loro poster si concentrava sulle attività realizzate dal Pedagogical Team responsabile della formazione dei bibliotecari, in particolare il Pedagogical Cafè e il Critical Friend, una sorta di peer coaching realizzato in un ambiente rilassato ma stimolante, sicuramente un’idea da approfondire. Si tratterà ora di condividere con i colleghi questi spunti e tradurli nel nostro lavoro quotidiano. laura.montinaro@unimore.it giulia.valentini@unimore.it Costruire biblioteche e bibliotecari scolastici forti: note a margine delle attività dell’IFLA School Library and Resource Centers Section nell’ambito dell’IFLA WLIC 2012 L’IFLA SLRC Section festeggia quest’anno 35 anni di attività che ha registrato, proprio nell’ultima conferenza IFLA tenutasi a Helsinki, interesse e partecipazione – rispetto alle edizioni precedenti – davvero inusuali, da considerarsi un segnale della sua vitalità e utilità. Già a Puerto Rico, nel 2011, si era registrato un aumento di partecipanti ma, quest’anno, le due intense riunioni della Sezione hanno visto entrambe – tra componenti dell’IFLA SLRC e osservatori – quasi una trentina di rappresentanti di paesi diversi (Norvegia, Iran, Nigeria, Francia, USA, Canada, Regno Unito, Russia ecc.). I partecipanti hanno riferito della situazione nei rispettivi paesi e grande è stato lo sconcerto generale nell’apprendere i problemi dei docenti bibliotecari italiani, i quali hanno espresso tutta la loro solidarietà. Per quanto riguarda l’attività della Sezione, i compiti principali che si è data sono la revisione del Manifesto e delle linee guida, l’elaborazione del pacchetto formativo sull’advocacy delle biblioteche scolastiche e la prossima conferenza IFLA a Singapore. I documenti di riferimento per il settore delle biblioteche scolastiche necessitano di una revisione, se non di una riscrittura, che tenga conto dei cambiamenti sociali, economici, tecnologici, educativi. Cambiamenti stanno avvenendo anche nei sistemi scolastici in vari paesi, con il conseguente varo di nuovi curricoli nazionali a cui la biblioteca scolastica non può restare indifferente. I nuovi curricoli prevedono talvolta esplicitamente (come in Svezia) la biblioteca scolastica, ma più spesso bisogna cercare tra le pieghe (della normativa, del sistema scolastico, del curricolo…) la sua legittimazione. Proprio nelle situazioni più deboli, risultano utili documenti di indirizzo e riferimento che aiutino i bibliotecari scolastici, che spesso operano nell’isolamento e faticano a fare comprendere l’utilità del loro lavoro. Pertanto, verrà effettuata una radicale revisione del Manifesto, sulla base del lavoro già svolto nei mesi scorsi che aveva evidenziato vari punti non più particolarmente significativi. Tra le 25 revisioni, anche il nome della Sezione che tornerà ad essere – più semplicemente e chiaramente – School Libraries, considerata l’ambiguità del termine “Resources Centers” che in molti paesi indica i centri risorse locali o regionali a supporto della didattica o delle biblioteche pubbliche e scolastiche. Un altro lavoro impegnativo, ma che sta già dando tante soddisfazioni, è quello dell’elaborazione di “School Libraries on the Agenda”, progetto biennale finanziato dall’IFLA per la realizzazione di modulo formativo sull’advocacy delle biblioteche scolastiche. Tale pacchetto è frutto del lavoro congiunto IFLA e IASL, sulla traccia della positiva esperienza per il volume Global Perspectives on School Libraries: Projects and Practices (curato da Dianne Oberg e la scrivente) e il convegno EMMILE (Milano 27-29 febbraio 2012), e si colloca nell’azione strategica dell’IFLA “Building Strong Library Associations” (BSLA). Il gruppo di lavoro, coordinato da Dianne Oberg (Univ. Alberta, Canada), ha lavorato in maniera particolarmente alacre nei mesi scorsi (per timore di non stare nei tempi) e, di fatto, grazie anche al contributo consistente di Lesley Farmer (Univ. California, USA) e degli altri componenti, ha portato a termine l’insieme del modulo. La 41.a Conferenza IASL (Doha, Qatar, 11-15 novembre 2012) offre l’occasione per testare il lavoro in un workshop inserito nel programma della conferenza, in programma per il 14 novembre. Fondamentale risulta il feedback dei partecipanti e, sulla base degli esiti di questa importante verifica, verrà ulteriormente messo a punto per poter essere ufficialmente presentato e rilasciato il 24 agosto 2013 a Kuala Lumpur, Malaysia (in una post-conference dell’IFLA WLIC 2013) e subito dopo, tra il 27 e il 30 agosto, a Bali (42. Conferenza IASL). Il team ha sinora lavorato via e-mail, utilizzando Google docs e un wiki, allestito da Lourense Das, e confrontandosi in riunioni on line, nella piattaforma TappedIn, coordinate da Lesley Farmer, autrice della prima bozza del manuale e di alcune risorse collegate. Il pacchetto comprende vari studi di caso, tra cui Canada (Jeff Hasinchuk), Norvegia (Siri Ingvaldsson), Svezia (Helle Barrett), ALIES – A Library In Every School (Lourense Das), Indonesia (Diljit Singh). Quello italiano, che comprende anche “una Biblioteca In Ogni Scuola” (BIOS) e “I libri? Spediamoli a scuola!”, viene presentato dal vivo il 14 novembre 2012. Il modulo formativo mira a far acquisire le competenze necessarie per rafforzare il ruolo delle associazioni bibliotecarie, rendere più visibili e forti le biblioteche e la professione bibliotecaria, anche quando si esprime nel contesto scolastico. Un ulteriore impegno è quello dedicato all’organizzazione del convegno congiunto con l’Information Literacy Section dell’IFLA, da tenersi nell’IFLA WLIC 2013. La fattiva collaborazione tra associazioni (come dimostra l’esperienza con la IASL) e le altre sezioni IFLA porta a risultati positivi, come ha dimostrato anche il successo della sessione 118 organizzata quest’anno con la Public Libraries Section “Friends or Foes — public and school libraries a force for change for creating smart communities” e svoltasi il 14 agosto scorso. I relatori sono intervenuti rispettivamente sui fattori che influiscono sui positivi risultati conseguiti dalla Finlandia nel PISA e sulla necessità di potenziare le biblioteche scolastiche (Pirjo Sinko del Finnish National Board of Education, Helsinki); Claude Poissenot (University of Nancy, Nancy, France) sulle ragioni che, a suo parere, sono alla base della freddezza, in Francia, tra biblioteche pubbliche e quelle scolastiche, soprattutto a seguito dello sviluppo di queste ultime; Siri Ingvaldsen (University of Agder, Kristiansand, Norway) sul programma norvegese di rilancio delle biblioteche scolastiche; Pirkko Lindberg e Tuija Polo-Koret (Oulu City Library, Oulu, Finlandia) sulle caratteristiche dell’innovativo Ritaharju Learning Center; Chantal Brodeur (Réseau des bibliothèques de Repentigny, Repentigny, Quebec, Canada) su “Le Fouineur”, un programma integrato che da anni contribuisce al successo formativo degli studenti; Graciela Perrone (e altri) sul progetto di cooperazione tra biblioteche scolastiche e pubbliche in Argentina a sostegno di un’istruzione di qualità; Hao-Ren Ke (Graduate Institute of Library & Information Studies, National Taiwan Normal University, Taipei, Taiwan, China) sui risultati di una ricerca sulla cooperazione tra biblioteca scolastica e pubblica e Ritva Nyberg sul progetto di cooperazione tra Finlandia e Namibia. Un’altra positiva collaborazione è quella che si è svolta per la realizzazione della sessione 160 “Surprising Libraries!”, organizzata dalle sezioni Public Libraries, Libraries for Children and Young Adults e School Libraries and Resource Centers, svoltasi a Ferragosto, in una biblioteca davvero “surprising” – anche per il cane, paziente ascoltatore delle letture (spesso molto incerte) dei piccoli utenti con difficoltà -, la Sello Library a Espoo, poco lontano da Helsinki. Un appuntamento importante a cui sta lavorando la Sezione SLRC è il Midyear Meeting (che si svolgerà il 10 aprile 2013) a Oslo, accompagnato – l’11 aprile – da un incontro internazionale sull’information literacy, ad accesso libero (previa registrazione). Il programma prevede relazioni di Dianne Oberg, Barbara Schultz-Jones e altri; comprende anche il pranzo e la visita a una biblioteca scolastica. La soddisfazione per i passi compiuti dalla Sezione negli ultimi anni e l’impegno per quelli a venire (tra cui anche l’implementazione delle pagine web) trapelano anche dal messaggio che, in occasione dell’International School Library Month, la Chair Randi Lundvall ha pubblicato nella pagina della SLRC in cui non ha mancato di esprimere gli auguri per i bibliotecari scolastici italiani alle prese con la difficile situazione (di cui si è reso conto nello scorso numero). Chissà che tra i sui successi non si possa anche scrivere, nel prossimo futuro, quello di aver contribuito, con la nostra AIB e altri, a incidere positivamente per il riconoscimento della professione anche in Italia Intanto, i lavori della Sezione proseguono a ritmo sostenuto e chi voglia unirsi (visto che sono aperte le candidature) per rendere più forte la biblioteconomia scolastica è il benvenuto. luisa.marquardt@gmail.com ","
"
https://aibnotizie.aib.it/speciale-ifla-2012/,Speciale IFLA 2012,,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0,"  Un colpo d’occhio su IFLA 2012, Mauro Guerrini La strategia di IFLA e statistiche sulla partecipazione italiana, Anna Maria Tammaro The road to information literacy, Massimo Ferrante I programmi intergenerazionali della sezione IFLA Literacy and Reading, Elena Corradini    Un colpo d’occhio su IFLA 2012 Il 78. Congresso IFLA di Helsinki (11-17 agosto 2012; http://conference.ifla.org/ifla78) si posiziona al secondo posto per numero dei partecipanti nella storia dei congressi dell’associazione: circa 3900, di cui 1000 provenienti dalla Finlandia, a dimostrazione del grande interesse di quel paese per l’evento, coronato dall’elezione di Sinikka Sipiläa futuro presidente IFLA (votata anche dall’AIB). Il Congresso IFLA di Milano del 2009 resta saldamente in testa con 4.496 presenze. Poco meno di 30 gli italiani, che si sono riuniti due volte: in un mini caucus (in realtà un incontro di  ricognizione delle attività svolte dai delegati nelle varie sezioni), il 12 agosto, promosso da Anna Maria Tammaro, al ricevimento presso la Residenza dell’Ambasciatore Giorgio Visetti, il 15 agosto, organizzata da Maria Cristina di Martino. Palazzo dei congressi funzionale (uno dei migliori che abbia visto), in linea con il clima e l’atteggiamento finlandese: silenzio ed essenzialità. Valori che si ritrovano nelle biblioteche finlandesi di qualsiasi tipo, le più “belle” al mondo (secondo la mia esperienza), diffuse in ogni città e villaggio. La città, capitale del design per il 2012, è ben organizzata, e offre servizi pubblici sempre più efficienti di anno in anno (piste ciclabili e pedonali dappertutto), servizi utilizzati gratuitamente dai delegati al congresso, tramite una tessera speciale. Per le tematiche che seguo non ho trovato nessuna novità di rilievo (come lo furono i linked data lo scorso), ma il congresso si conferma come l’incontro internazionale più importante per i bibliotecari; riesce, infatti, sempre a stimolare l’analisi dell’universo bibliografico e delle modalità di trasmissione della conoscenza registrata, processo in cui le biblioteche potranno confermare la loro centralità solo se sapranno rinnovarsi radicalmente e usare al meglio i nuovi linguaggi della comunicazione globale. In più occasioni vi è stato un richiamo forte a favore dell’open access: gli standard e le linee guida sono infatti pubblicate dall’IFLA solo a pagamento. Alla prima open session della Standard Commission, un delegato ha ribadito la contraddizione tra il lavoro gratuito svolto dai membri delle commissioni IFLA e la pubblicazione commerciale dei risultati di questo lavoro, in aperta violazione della politica sull’OA stabilita dall’IFLA stessa.  mauro.guerrini@unifi.it La strategia di IFLA e statistiche sulla partecipazione italiana 1. IFLA: una strategia per il cambiamento L’attività dell’IFLA persegue lo scopo di promuovere la professione nel mondo e orientare la strategia delle Associazioni professionali e delle Istituzioni associate in un periodo di grandi cambiamenti tecnologici e restrizioni economiche. La Conferenza annuale non è la sola attività di IFLA ma il vero capitale intellettuale di IFLA è da ricercare negli standard, le buone pratiche, i documenti ed i progetti prodotti da IFLA e dalle Commissioni Permanenti che compongono la struttura della Federazione internazionale. Il Governing Board dell’IFLA, che è responsabile della gestione politica e professionale della Federazione, ha stabilito le priorità strategiche da perseguire e dal 2011 l’attività della struttura IFLA (Governing Board, Divisioni, Sezioni) e del Convegno persegue cinque Key Initiatives. 1.1 Key Initiatives Le cinque linee strategiche di attività si concentrano sulla finalità della professione, che è quella di facilitare l’accesso all’informazione anche in ambito digitale, come agenti attivi del cambiamento nella Società a livello nazionale ed internazionale. Digital content: lo scopo è quello di rimuovere gli ostacoli all’accesso, come ad esempio perseguendo l’interoperabilità dei formati e cercando di ottenere limitazioni ed eccezioni al copyright per le biblioteche lavorando presso WIPO. IFLA è impegnata nel realizzare concretamente il supporto dato al movimento Open Access, con la revisione della sua politica delle pubblicazioni e attivando collaborazioni con tutti gli stakeholders. Entro un anno IFLA avrà un suo deposito istituzionale per mettere tutte le pubblicazioni e le linee guida IFLA accessibili direttamente in OA. International librarianship leadership development: le attività previste per questa iniziativa riguardano tutto quello che può migliorare le capacità della comunità professionale di continuare ad avere un ruolo chiave per l’accesso all’informazione. Nell’ultimo anno sono state realizzate due attività:  È stata aperta una Call per creare un gruppo di agenti di cambiamento a livello nazionale e internazionale con la selezione di 20 bibliotecari da tutte le parti del mondo. Questo Gruppo ha partecipato al Convegno di Helsinki e predisporrà una serie di progetti strategici da realizzare con il supporto di IFLA. Purtroppo non ha partecipato alla Call nessun italiano. Attivare un programma di training chiamato “Building strong library associations” che consiste in un pacchetto in e-learning ed in presenza che si concentra su come fare advocacy.  Advocacy and advancement of the profession: questa attività che è centrale a tutte le altre, è realizzata soprattutto avviando collaborazioni strategiche con altre associazioni professionali, come ICA, ICOM ecc. ed attuando singoli progetti in collaborazione con gli stakeholder, incluso editori ed autori. Cultural heritage disaster reconstruction program: questa linea strategica mira a fornire un aiuto ed un supporto professionale a tutte le biblioteche che possono incorrere in disastri sia naturali sia causati dall’uomo, fornendo materiale ed assistenza di esperti pronti per ogni emergenza, in supporto ad altre forme di aiuto. Multilingualism: questa attività, che sarà supportata da un software per la traduzione automatica e dal Gruppo di traduttori ufficiali di IFLA, avrà un grande impatto per le lingue ufficiali IFLA. Da dicembre il sito IFLA sarà anche in francese e spagnolo, fra 2 anni in tutte le lingue ufficiali IFLA, con la traduzione di tutta l’interfaccia del sito. Per i singoli documenti ritenuti utili da tradurre in più lingue, occorre un’iniziativa diffusa, ad esempio da parte dei delegati italiani che si offrono volontari per la traduzione di documenti importanti, con il supporto IFLA per la supervisione.  1.2 Temi del WLIC 2012 IFLA è quindi molto in movimento, non solo per reagire alle attuali circostanze sfavorevoli causate soprattutto dalla crisi economica, ma per rilanciare il ruolo professionale, portandolo ad assumere un ruolo guida nella Società, concentrandosi sulla responsabilità sociale e sull’etica dei professionisti che sono attori privilegiati nel realizzare la Società dell’informazione. Il tema della Presidente Ingrid Parent è molto ambizioso: “Biblioteche agenti del cambiamento” ed in continuazione il tema della Presidente eletta Sinikka Sipilä non è da meno: “Biblioteche forti per società forti”. L’IFLA WLIC (World Library and Information Congress) 2012 è stato organizzato ad Helsinki, con un titolo anch’esso concentrato sul rinnovato ruolo delle biblioteche: “Libraries now: inspiring, surprising, empowering”. Hanno partecipato circa 4000 delegati registrati al Convention Centre insieme a circa 100 ditte ed organizzazioni interessate alle biblioteche ed ai servizi di informazione che hanno esposto i loro prodotti e servizi nell’Area espositiva. IFLA Express1 il newsletter quotidiano del Convegno è stato accessibile completamente in linea, con le sessioni principali in streaming e la possibilità per tutti di interagire usando i blog, facebook e tweet. Le relazioni del Convegno sono tutte in linea nel sito IFLA. I temi del WLIC di Helsinki hanno messo in pratica la filosofia del ruolo sociale della professione definito dalle Key Initiatives, con i sottotemi che prevedevano: Open Access and digital resources, Policy strategy and Advocacy, Ideas innovations anticipating the new, Users driving access, insieme a temi più tradizionali come Tools and tecniques.  2. Statistiche sulla partecipazione italiana ad IFLA La partecipazione italiana ad IFLA è qualificata e ben considerata dalla comunità internazionale. Questo è soprattutto merito dell’AIB che ha nominato nelle diverse Commissioni Permanenti di IFLA circa 20 delegati. Le altre istituzioni italiane che sono membri di IFLA sono il Ministero dei Beni Culturali (MIBAC) rappresentato dall’ICCU e dalla Biblioteca Nazionale Centrale di Roma, le Biblioteche del Senato e della Camera, la Regione Sardegna e la Regione Lombardia, le Università di Bolzano, Trento, Udine, Firenze, Genova, Milano incluso la Bocconi. Un altro membro IFLA è la Biblioteca Italiana per Ciechi. Tutte queste Istituzioni hanno diritto di eleggere i loro delegati e di votare i nominati alle cariche nella struttura IFLA, oltre che partecipare alle scelte della vita dell’Associazione, tuttavia i membri italiani di IFLA, eccetto l’AIB, non mi risulta che esercitino una partecipazione attiva. Fanno inoltre parte della delegazione italiana i singoli professionisti italiani e studenti registrati come affiliati (circa 10), oltre alle Istituzioni internazionali che hanno sede nel territorio italiano come FAO, Kunsthistorisches Institut, European University Institut, EIFL. Tra i delegati, cinque italiani rivestono il ruolo di Officer nelle Sezioni ed un delegato italiano è nel Governing Board. Poichè le Commissioni sono 45, i delegati italiani nelle Commissioni IFLA coprono circa il 44%. Recentemente un altro italiano, Andrea Beccalli è stato assunto come staff dell’IFLA, con un incarico che avrà un importante impatto sulle politiche bibliotecarie. Il suo compito sarà infatti quello di realizzare un Trend report sulla digitalizzazione delle biblioteche nel mondo. Andrea Beccalli ha lavorato all’Unesco per 4 anni ed è stato assunto per collaborare con Stuart Hamilton alle attività IFLA di Politiche dell’informazione ed advocacy. La partecipazione alla Conferenza annuale IFLA è meno numerosa dela partecipazione alle Commissioni Permanenti. Sono pochi gli italiani che hanno presentato relazioni e poster alla Conferenza IFLA in passato. Anche nel 2009, quando la Conferenza IFLA si è tenuta a Milano, gli italiani presenti erano meno di 500 (per un confronto numerico ad esempio nella Conferenza di Helsinki i finlandesi presenti sono stati più di mille). 2.1 Delegati italiani al WLIC 2012 Nella Conferenza IFLA di Helsinki gli italiani registrati sono stati 37, non pochi in confronto ad esempio con nazioni molto più numerose come la Francia (con 76 delegati) o l’Australia (con 48 delegati). La comunità italiana è stata accolta da IFLA che ha facilitato durante il Convegno di Helsinki un mini-caucus, che ha avuto lo scopo di condividere l’informazione e le esperienze professionali nelle Commissioni Permanenti e durante le sessioni del Convegno di Helsinki. Le presentazioni di italiani che hanno partecipato al Call for paper e sono state selezionate dai revisori sono state quelle di Sara Chessi (Consorzio Sistema Bibliotecario Nord Ovest Milano), Patrizia Contini e Gabriella Contardi, Maria Cassella (Università di Torino). Inoltre Anna Maria Tammaro (Università di Parma) ha presentato una ricerca in corso del Governing Board di IFLA2. Sara Chessi è una giovane bibliotecaria che ha partecipato ad un progetto di mentoring per l’applicazione dei metodi della ricerca attivato dalla Sezione Library Theory. Roswitha Poll è stata scelta come esperta per guidarla nella corretta realizzazione di un’indagine nelle biblioteche pubbliche milanesi. La relazione di Sara è stata inserita nella Sessione “Policy, strategy and advocacy” per l’importanza delle statistiche e delle indagini per promuovere il ruolo delle biblioteche. Patrizia Contini e Gabriella Contardi hanno descritto le funzionalità di SBN index per collezioni speciali e multimediali, da quelle attuali a quelle previste di catalogo “cloud based”. La loro relazione è stata inserita nel tema “Tools and Tecniques”. Maria Cassella ha riferito sui risultati di un’indagine da lei realizzata sui periodici Open Access e l’applicazione delle funzionalità del Web 2.0. I risultati rivelano che il grado di innovazione dei periodici scientifici è ancora piuttosto limitato. La relazione di Maria Cassella è stata inserità nel tema “Ideas, innovation, anticipating the news”. La relazione di Anna Maria Tammaro nasce dalla ricerca effettuata all’interno del Governing Board di IFLA sulle problematiche della convergenza e dell’identità professionale dei professionisti in Archivi, Biblioteche e Musei. La ricerca ha focalizzato i curriculum offerti dalle Scuole in Europa e negli Stati Uniti, evidenziando le convergenze e le divergenze, cosi come sono evidenti ad un esame della documentazione disponibile. Una considerazione che è stata evidente alla fine della ricerca è che non ci sono studi che valutino l’impatto della convergenza in ambito digitale sugli utenti, come anche non c’è ancora stata una discussione sui vantaggi che le singole professioni potrebbero avere dalla convergenza. Su questi temi, il Governing Board dell’IFLA continuerà a lavorare nel prossimo anno. Conclusioni La qualificazione professionale ed il miglioramento continuo della professione sono l’obiettivo prioritario di tutte le Associazioni professionali. Per raggiungere questo obiettivo è molto importante far parte di una comunità internazionale, con una rappresentanza anche politica per avere voce negli organismi internazionali e nazionali. IFLA costituisce un importante supporto per ottenere il riconoscimento della professione ed i bibliotecari italiani dovranno continuare ad essere presenti attivamente nella struttura e nei Convegni della Federazione. Da novembre prossimo inizieranno le procedure di elezione dei nuovi membri di tutta la struttura IFLA e sarebbe importante che AIB riuscisse a dare un orientamento ed a fissare degli obiettivi a livello internazionale e nazionale alla partecipazione italiana. annamaria.tammaro@unipr.it The road to Information Literacy. Taccuino finlandese dal meeting IFLA “Mi rincresce di cadere nel convenzionale, ma è andata proprio così.” C. E. Gadda, La Madonna dei Filosofi “Gli anni di apprendistato continuano per tutta la vita.” E. Sanguineti, Cultura e realtà Cosa attendersi dal convegno satellite di IFLA 2012 dedicato all’Information Literacy? Ero partito per Tampere, pieno di curiosità, con questa domanda convenzionale e doverosa. Anche se una parte del lavorìo degli organizzatori mi era giunto, sin dal momento in cui il poster che avevo elaborato era stato accettato dalla Commissione del meeting, attraverso periodici aggiornamenti e-mail, il meeting mi sembrava lievitare promettente e nebuloso al tempo stesso. Ed ecco che, a posteriori, percorrendo gli appunti del mio taccuino, e tentando un approssimativo bilancio dell’esperienza, mi sono ritrovato e riconosciuto in una formidabile esperienza, una effettiva learning occasion ben congegnata, nella quale è potuto pienamente emergere quell’habitus cooperativo che dovrebbe contraddistinguere la professione bibliotecaria – “Librarians are collaborative by nature!” diremmo con Roisin Gwyer. Innanzitutto il titolo, “The road to Information Literacy”, che allude ad un towards, un “verso…”, sottolineando così l’aspetto processuale dell’Information Literacy, compito permanente, potenzialmente interminabile delle biblioteche, con i bibliotecari-facilitatori che tessono connessioni alfabetizzanti, educative e di ricerca tra docuverso e utenti… E poi l’indovinato gemellaggio, nel promuovere il satellite, di due diverse sezioni dell’IFLA: “l’Information Literacy Section” e la “Continuing Professional Development & Workplace Learning Section”. Quasi a indicare una profonda e strategica connessione tra bibliotecario che forma e formazione continua del bibliotecario – talmente strategica che Stefano Parise, in altra sede, si/ci chiedeva se l’Information Literacy non sia la nostra “polizza sulla vita” per il futuro. Giuste dosi di ingredienti teorici spiccavano Lonka, Kuhlthau) ed ingredienti pratici, scanditi in presentazioni, workshop e poster, ad indagare le diverse declinazioni progettuali. Sul piano dei metodi educativi e dei cambiamenti che investono la società della conoscenza si è soffermata Kirsti Lonka, analizzando le caratteristiche e i processi di apprendimento dei nostri utenti digital natives: di qui bisognerebbe partire per saper trasmettere in maniera efficace gli elementi chiave dell’educazione al documento. L’applauditissima Carol Kuhlthau ha tratteggiato il ruolo essenziale che i bibliotecari sono chiamati a rivestire nel campo educativo: descrivendo un modello di Information Search Process, Kuhlthau mette in evidenza l’utilità di un framework che aiuti i bibliotecari-formatori nell’avvicinare gli studenti al processo d’indagine: la Guided Inquiry, articolata in 8 fasi (open, immerse, explore, identify, gather, create, share, evaluate). Una rassegna davvero ampia (una cinquantina!) di case studies ha contribuito a descrivere le molteplicità delle ricette in corso: per adattare ai propri utenti, alle proprie istituzioni e alle proprie risorse, quel campo di energia che gravita attorno al “termine-ombrello” Information Literacy – e non posso che procedere per campionamenti, giusto per rendere le variabili in gioco. Il bibliotecariofacilitatore tende ad abbracciare contesti più ampi e variegati, ad esempio inserendo il supporto alla ricerca tra le attività Information Literacy a pieno titolo, come risulta nel progetto presentato dalle biblioteche dell’università di Oslo e dell’università di Bergen (Gullbekk e Rullestad): supporto alla ricerca, divulgazione delle funzionalità degli strumenti, intermediazione per i canali di pubblicazione, consulenza di tipo bibliometrico. La relazione di Vicki McDonald riguarda un altro accoppiamento-ibridazione realizzato nella Queensland University of Technology di Brisbane: study and research assistance, ovvero assistenza e consulenza sia per quanto riguarda le cosiddette academic skills sia l’information literacy. Decisamente di spicco le innovative strategie adottate nella London School of Economics and Political Science: centralità del New Curriculum for Information Literacy, calibrato su una ricerca dell’Università di Cambridge (Coonan and Secker, 2011), mappatura degli insegnamenti, dei dipartimenti, dei servizi collegata al curriculum, e sviluppo di adeguate politiche di implementazione. Sessione poster ricca, appassionata, divergente – e abbastanza nella calca – con l’area riservata, a latere e con ridotti margini di percorso, che non aiutava la circolazione degli astanti e delle idee: ciononostante ci si dà appuntamento in altri orari e in altri spazi, per scambi ed approfondimenti e pungoli vari con coloro che, transitando, non riuscivano a sostare presso gli espositori. L’Italia presente con due Sistemi Bibliotecari d’Ateneo, quello di Padova e quello di Modena-Reggio Emilia; affiancati all’Università di Vienna e a quella di Malmö, alla statunitense Framingham State University e al St Hugh’s College dell’Università di Oxford. Diversi i campi applicativi: dall’Info-pass propedeutico alla tesi sperimentato a Padova al supporto ai dottorandi a Vienna, al ruolo del pedagogical team dei bibliotecari di Malmö, all’articolato “pacchetto formativo” offerto a Modena-Reggio… Non resta che chiudere il taccuino finlandese e provare a pensare su come tradurre tali ingenti sollecitazioni nelle nostre pratiche e nelle specifiche realtà lavorative, istituzionali, associative, avendo come immagine finale l’inquiry-lab: seguendo cioè l’invito di Kuhlthau a rendere sempre più le nostre biblioteche dei “laboratori di indagine, di ricerca, di apprendimento – e dei laboratori di relazione”. In fondo, un compito iscritto nella storia dell’istituzione-biblioteca. massimo.ferrante@unipd.it I programmi intergenerazionali della sezione IFLA Literacy and Reading A differenza della Sezione IFLA “Information Literacy”, la Sezione “Literacy and Reading” si occupa di literacy e literacies così come emergono in ogni contesto e lungo tutto l’arco della vita, sia a livello individuale che collettivo. Da questo punto di vista, la Sezione si è occupata nei suoi 16 anni di attività di progetti e programmi che non fossero legati ad una fascia di età o a un gruppo specifico, se non in occasione di seminari organizzati con la Sezione “Children and Young Adults” o la Sezione “School Libraries”. Già nel corso del 2011, la Sezione IFLA “Literacy and Reading” aveva preparato il terreno per occuparsi di un tema che da tempo veniva sollecitato dai colleghi nordafricani, ovvero l’indagine sulle modalità con cui la literacy (che possiamo in questo caso definire l’alfabetizzazione) veniva condivisa e trasmessa fra generazioni in luoghi dove le scuole non possono avere efficacia pari a quella dei paesi più avanzati sotto il profilo politico, economico, e di conseguenza educativo. Questa sfida è stata colta nel settembre 2011, quando ad Hammamet (Tunisia), passati i clamori e i toni più accesi della rivolta iniziata allo scopo di favorire la democratizzazione del Paese, è stato possibile organizzare, fra il 21 e il 23 settembre, un convegno internazionale trilingue (in inglese, arabo e francese) dal titolo “Reading as a link between generations: towards a more cohesive society”, introdotto dalla presidente IFLA Ingrid Parent, i cui atti sono stati curati da Ivanka Stričevič (ex presidente della Sezione IFLA LiR e docente all’Università di Zara, Croazia) e Ahmed Ksibi (Istituto Superiore di Documentazione, Università di Manouba, Tunisia) ed editi da De Gruyter Saur nelle IFLA Publications (numero 56 della collana). http://www.ifla.org/en/publications/ifla-publications-series-156 In parte, gli esiti del convegno sono stati riportati anche nel programma che la Sezione ha presentato durante il Congresso IFLA 2012 di Helsinki, “Libraries for Literacy: Linking Generations, Empowering Communities”, dove Ivanka Stričevič ha riassunto efficacemente i temi trattati durante il congresso di Hammamet, soffermandosi in particolare su tre aspetti principali nei quali le biblioteche possono creare spazi di dialogo:  la solidarietà delle persone anziane verso i giovani, nel trasmettere le loro esperienze, soprattutto in ambito sociale e culturale la solidarietà delle persone giovani verso gli anziani, nel trasmettere le loro conoscenze, soprattutto in ambito tecnologico la solidarietà intergenerazionale nelle e fra le famiglie  Ad essere indagati sono stati in sostanza tutti gli aspetti di reciprocità ed interazione fra le varie componenti sociali che possono ancora privilegiare e integrare nelle loro vite i valori di appartenenza e generosità verso l’altro. In questo senso, nelle esperienze di cui si è parlato al congresso, la solidarietà culturale è stata particolarmente apprezzata in tutte le situazioni di (possibile) esclusione o mancata integrazione nel tessuto socio-culturale, che ha impedito o fortemente limitato l’appropriazione delle abilità di letto-scrittura e/o delle competenze digitali, a seconda dei casi, fino a che non sono intervenuti progetti specifici di alfabetizzazione. Poiché la strada intrapresa sembra portare a risultati interessanti, la Sezione ha deciso di proseguire lungo questo percorso anche per il prossimo Congresso IFLA 2013 a Singapore. Fra qualche settimana uscirà il Call for Papers, in coordinamento con la Sezione Information Literacy, che sarà rivolto ancora al rapporto fra le generazioni (“Intergenerational Literacies: texto techno”). Anche i prossimi progetti che la Sezione metterà in atto saranno rivolti a questo tema. Nel corso del convegno di Hammamet, è stato inoltre approvata una Dichiarazione sulle biblioteche, la lettura e il dialogo intergenerazionale che è ora al vaglio del Professional Committee dell’IFLA e che sarà presto diffusa anche in lingua italiana. Si tratta di un ulteriore segno che la Sezione è particolarmente attiva e vivace, pur non potendo contare su un grande numero di associati. All’interno dello Standing Committee vi sono però rappresentanti di quattro continenti (è per ora assente l’Oceania) e il dialogo è sempre intenso e produttivo.  ecorradini67@gmail.com  1 http://express.ifla.org/ 2 Le relazioni sono accessibili a:  Session 105 — Assessing the impact of Italian public libraries. A research study supported by the IFLA Researcher-Librarian Partnership SARA CHIESSI (Consorzio Sistema Bibliotecario Nord-Ovest, Milan, Italy) Session 212 — Cataloguing standards and special collections — Rare Books and ManuscriptsThe National Library Service (SBN) and the management of special collections in the multimedia index PATRIZIA MARTINI and GABRIELLA CONTARDI (Istituto Centrale per il Catalogo Unico – ICCU, Il Servizio Bibliotecario Nazionale – SBN, Rome, Italy); Session 149 — Innovation and experimentation in scholarly publishing: Web 2.0 features in Open Access journals; MARIA CASSELLA (University of Turin, Turin, Italy) Session 164 — Convergence of libraries, archives, museums, and other institutions in LIS schools research and curriculum offerings; TERRY WEECH (University of Illinois at Urbana-Champaign, Urbana, Illinois, USA) and ANNA MARIA TAMMARO (University of Parma, Florence, Italy)  ","
 IFLA "
https://aibnotizie.aib.it/speciale-salone-del-libro-2013/,Speciale Salone del Libro 2013,,AIB Notizie,,9 Luglio 2013,,HTML,https://aibnotizie.aib.it/,,,,CC BY-SA 4.0," Al Salone del Libro Una visita al Salone di Torino è sempre istruttiva per noi bibliotecari: una miriade di editori, autori, distributori, librai e lettori che si possono incontrare in un ambiente particolarmente stimolante. Fra i vari stand molto affollati quello di “Lìberos”, la comunità dei lettori sardi, con il suo progetto di promozione cooperativa della lettura, e quello di Emons, con Francesco De Gregori intervenuto a presentare l’audiolibro “Cuore di Tenebra”. Proposte AIB La presenza dell’AIB al Salone è particolarmente importante per ampliare i contatti con gli altri professionisti del mondo del libro e per far conoscere la nostra. Sono stati organizzati vari incontri: il primo, giovedì 16 maggio “Il prestito digitale nelle biblioteche”, con Giulio Blasi, Nicola Cavalli, Simona Levise e Caterina Ramonda. Sabato 18 maggio nello spazio Incubatore l’incontro “La presenza invisibile. Piccoli editori alla conquista delle biblioteche” con le colleghe Cecilia Cognigni e Maria Cassella impegnate a raccontare ai nuovi editori la realtà delle biblioteche pubbliche e universitarie, per favorire un approccio spesso ostacolato dalla burocrazia. Lunedì 20 “La biblioteca per ragazzi e la promozione della lettura. Dalla teoria alle buone pratiche”, con Giuseppe Bartorilla (Biblioteca dei ragazzi di Rozzano), Fausto Galbiati e Irina Gerosa (Biblioteca di Vimercate), Francesco Pandini (Extratime Blog, Rete Bibliotecaria Cremonese), Caterina Ramonda (autrice del libro “La biblioteca per ragazzi”, Bibliografica) e l’introduzione di Stefano Parise. L’assemblea AIB Lunedì 20 si è svolta l’assemblea degli associati, dedicata al bilancio (consuntivo 2012 e preventivo 2013 con le relative relazioni di accompagnamento, disponibili su AIB-WEB), al nuovo regolamento di iscrizione soci e ai programmi in corso. La situazione economica dell’associazione è in miglioramento, grazie a una serie condivisa di economie e di riduzioni di spesa, che in alcuni casi sono stati veri e propri sacrifici; ma non si è ancora giunti a un equilibrio strutturale. Alcune ombre rimangono sull’andamento delle iscrizioni: se la tendenza negativa (nel periodo 2004-2012 pari al – 30%) sembra essersi quasi arrestata, vi sono comunque aree e settori in difficoltà (più per i soci persona che per gli enti), su cui è prevista un’analisi per organizzare le necessarie misure correttive. In questi mesi l’AIB ha avuto il riconoscimento di associazione professionale, è in corso un profondo cambiamento che porterà a ridisegnare le modalità di iscrizione e aggiornamento: il regolamento per i soci approvato a Torino – cui dovrà seguire una direttiva per i soci amici – entrerà in vigore il 29 novembre. È prioritario quindi mantenere la presenza sul territorio anche attraverso la sperimentazione delle iscrizioni per le reti bibliotecarie, nonostante la difficile situazione economica e lavorativa (pensionamenti da una parte e disoccupazione dall’altra, senza quasi ricambio occupazionale). Sarà importante la sperimentazione della piattaforma TRIO per la formazione a distanza, sia per ridurre i costi sia per la preannunciata necessità di provvedere a un aggiornamento costante. Verso IFLA 2014 Nel pomeriggio di lunedì 20 si è tenuto l’incontro: “Le politiche per la lettura a Lione e IFLA 2014”, a cura delle Biblioteche di Lione in collaborazione con le Biblioteche civiche torinesi, il Servizio Relazioni Internazionali e Progetti Europei della Città di Torino. Dopo i saluti di Stefano Parise (Presidente AIB), Maurizio Braccialarghe (Assessore alla Cultura, Turismo e Promozione della Città di Torino) sono intervenuti Georges Képénékian (Vicesindaco di Lione con delega alla Cultura), Gilles Eboli (Direttore della Bibliothèque municipale de Lyon) che hanno presentato le biblioteche di Lione e le politiche per la lettura. Una realtà notevole (spiccano i 400 bibliotecari della biblioteca centrale), con forti investimenti, che si prepara a ospitare IFLA 2014. Va ricordato che uno degli eventi satellite si svolgerà a Torino, e questo dovrebbe essere un ulteriore elemento per favorire la partecipazione dei bibliotecari italiani a IFLA 2014. A corto di libri 5 – la premiazione Domenica 19 maggio 2013 alle ore 15, presso lo stand Umbria Editoria del 26° Salone Internazionale del Libro di Torino, si è svolta davanti a un folto pubblico la premiazione della V edizione del concorso “A corto di libri. I cortometraggi raccontano le biblioteche”, organizzata dall’Associazione Italiana Biblioteche, Mediateca Toscana, Libreria Libriliberi e in collaborazione con il progetto Nati per Leggere, ANCI, Centro per il libro e la lettura, Gallucci editore, Regione Umbria. I video concorrenti sono stati 11 per le diverse categorie, valutati da una commissione di giuria presieduta dal critico cinematografico Fabio Melelli. Con i lavori presentati quest’anno il concorso ha raggiunto la quota di 79 cortometraggi per oltre 600 persone coinvolte, fra attori, registi, scenografi e tutti coloro che hanno partecipato. Questi i cortometraggi vincitori (sezioni documentario, soggetto, pubblicità; categoria Nati per Leggere) e le rispettive motivazioni. Documentario: “Un giorno alle Muse” (regia di Licia Mazzoleni, Michela Carmazzi, Frediana Fornari; sceneggiatura di Giulio Marlia; luogo Biblioteca comunale “Guglielmo Marconi” di Viareggio). Motivazione: «Per la sobrietà dello sguardo con cui si è indagata una realtà istituzionale, rinunciando a inutili orpelli e inevitabili maniera modificato o edulcorato la realtà della vita quotidiana di una biblioteca». Le altre opere in concorso: “Pagine, parole, persone” (regia Massimo Bellucci); “Notte da brivido in biblioteca” (regia Leonella Zucchini); “Ricordarsi di passare in biblioteca!” (regia Luca Marrone); “La differenza” (regia Elena Leone); “La biblioteca non è un magazzino” (regia Erika Montefinese); “La sfida” (regia Denise Neri e Simone Giusti); “Libriamoci” (regia Camilla Tosi). Alla premiazione – preceduta da una panoramica di tutte le opere in concorso – sono intervenuti Stefano Parise, Fabio Melelli, Marco Lovato, Gabriele De Veris, e i responsabili delle opere premiate. «Si tratta di una iniziativa di grande respiro nazionale – ha sottolineato Stefano Parise, presidente dell’Associazione Italiana Biblioteche – che permette di guardare al mondo delle biblioteche con occhi diversi. In questo caso le biblioteche sono uno stimolo per chi desidera raccontare con le immagini un mondo straordinario. Inoltre, il fatto che un premio sia dedicato al progetto nazionale “Nati per leggere”, ricorda a tutti che la lettura è un processo che può aiutare tutti, ma che deve necessariamente partire da quando si è piccoli». L’appuntamento è dopo l’estate, per la presentazione della sesta edizione del concorso. Per maggiori informazioni: acortodilibri.wordpress.com | www.facebook.com/acortodilibri | http://www.youtube.com/user/acortodilibri deveris@aib.it Nati per Leggere al Salone del Libro Dopo oltre dieci anni di attività, grazie al sostegno della Compagnia di San Paolo e alla collaborazione della Fondazione per il Libro, la Musica e la Cultura, Nati per Leggere Piemonte è diventato uno dei progetti più estesi e diffusi, in grado di regalare a piccoli e grandi lettori un mondo in cui i libri sono degli amici e la lettura ad alta voce una pratica indispensabile. Di conseguenza, anche quest’anno, non poteva certo mancare il meraviglioso stand Nati per Leggere Piemonte presso il Bookstock Village (l’area per i lettori da 0 a 20 anni sostenuta dalla Compagnia di San Paolo) al Salone di Torino. Migliaia di persone hanno preso parte a eventi, laboratori e incontri organizzati, il picco di pubblico si è registrato sabato 18 maggio, con circa 3000 ospiti! L’atmosfera ovattata e il rumore delle pagine sfogliate che accompagnano le letture ad alta voce hanno trasportato gli ospiti in un mondo altro, facendogli dimenticare di essere in un affollato polo fieristico e isolandoli dal rumore dei passi. Bianchi muri illuminati dal blu di Nati per Leggere e dall’inconfondibile logo disegnato da Altan, panchine a forma di libri, scaffali abitati da albi illustrati e una morbida moquette che invita a sedersi per terra ad ascoltare una storia, leggerla con mamma e papà o a fare amicizia con un libro, sfogliandolo, scrutandolo e “ascoltandolo”; lo stand Nati per Leggere Piemonte è stato un luogo di storie e magia, in cui il tempo era quello della fantasia e la compagnia quella dei libri. Tra le voci narranti si è distinta quella dolce e armoniosa dell’attrice Alba Rohrwacher, che ha incantato piccoli e grandi leggendo per loro ad alta voce “Ernest e Celestine” (Gallucci Editore, 2012). Al Bookstock Village si è svolta anche la premiazione dei vincitori della IV edizione del Premio Nazionale Nati per Leggere. «L’istituzione del Premio Nati per Leggere è un grande onore per la Regione Piemonte» ci spiega Paola Ganio Vecchiolino della Direzione Cultura – Settore Biblioteche della Regione Piemonte. «Il desiderio di istituirlo è nato nel lontano 2002, anno in cui il progetto di Nati per Leggere ha preso avvio nella Regione Piemonte. Tra le sue più forti sostenitrici c’era e c’è tutt’ora Rita Valentino Merletti, che ha sempre visto nel Premio non solo l’opportunità di far conoscere e sostenere l’editoria di qualità ma soprattutto di stimolarla e fornirle la giusta cassa di risonanza» conclude. Il Premio Nazionale Nati sostiene i migliori libri, progetti editoriali e le iniziative territoriali di promozione alla lettura per i più piccoli. Il Comune di Cortona (Arezzo) è il vincitore della sezione Reti di Libri destinato al miglior progetto di promozione della lettura, rivolto ai bambini tra 0 e 5 anni. La capillarità, la completezza e soprattutto la continuità delle iniziative hanno dimostrato il profondo impegno che il Comune di Cortona dedica a Nati per Leggere e quanto creda nel progetto e nei benefici della lettura ad alta voce. L’azione del comune toscano ha riservato anche particolare attenzione verso coloro che, grandi o piccoli che siano, ancora non padroneggiano la lingua italiana. Quello del Comune di Cortona è un valido esempio di promozione a 360 gradi, che valorizza il potere sociale di libri e lettura e lo mette a disposizione dei propri cittadini, come strumento di conoscenza e condivisione. Un’altra sezione importante del Premio Nazionale Nati per Leggere è quella dedicata a Pasquale Causa, che premia il pediatra più attivo nella promozione della pratica della lettura ad alta voce presso le famiglie. Il vincitore di questa IV edizione è il pediatra Graziano Zucchi di Modena, premiato per i numerosi interventi effettuati su un territorio diversificato e disagevole, per la sua vivace inventiva, la sua tenacia e la profonda capacità di coinvolgere i bambini in iniziative di promozione del libro e della lettura. Una menzione speciale del Premio è stata conferita al Comune di Palma di Montechiaro (Agrigento), per l’ottimo avvio di un percorso di lavoro condotto con scrupolo ed entusiasmo su un territorio con grande potenzialità. Le altre sezioni del Premio Nascere con i Libri (18-36 mesi) Buongiorno postino (Babalibri, 2012) dei francesi di Michaël Escoffier (scrittore) e Matthieu Maudet (illustratore), per la semplice, bonaria e indifferenziata gioia con cui è accolto un bebè, anche quando è sorprendentemente diverso da quanto ci si aspetta. Nascere con i libri (3-6 anni) La città dei Lupi Blù (Giralangolo – Edt, 2012) di Marco Viale, perché è un vero piacere leggere ad alta voce la storia di una ordinata e pacifica comunità di lupi (tanto blù da richiedere persino l’accento) in cui irrompono un fischiettante lupo “rrosso” e uno spericolato lupo “gialllo”. La sezione Crescere con i Libri (che nel giudizio sui libri dedicati al tema del coraggio ha coinvolto anche i bambini tra 3 e 6 anni) vede due vincitori ex aequo. L’illustratore e autore inglese John Fardell è premiato per Ti mangio! (Il Castoro, 2012), per la scintillante inventiva che dimostra come chi ha coraggio sa tenere gli occhi ben aperti sulla realtà senza chiudere quelli della fantasia. I francesi Pierre Bertrand (testi) e Magali Bonniol (illustrazioni) vincono con Cornabicorna (Babalibri, 2012), prescelto fra altri dieci titoli da una giuria composta da quasi quattromila bambini per l’accattivante umorismo e l’efficace rivisitazione di stilemi fiabeschi. elisamaria.colombo@fastwebnet.it ","
 Nati per Leggere, Salone del Libro "
https://aibnotizie.aib.it/mandillo-library-research-services-parliament-ifla2016/,Standing Committee on Library and Research Services for Parliament dell’IFLA,,AIB Notizie,,21 Settembre 2016,,HTML,https://aibnotizie.aib.it/,,,,CC BY-SA 4.0," Nel corso dell’anno accademico 2015/2016 la Standing Committee (SC) della Sezione Library and Research Services for Parliament (LRSP) dell’IFLA ha operato per raggiungere essenzialmente cinque obiettivi fissati nell’ Action Plan 2015/2016 della Sezione. In primo luogo, la SC si è posta l’obiettivo di promuovere il ruolo essenziale delle biblioteche e dei servizi di ricerca parlamentare, nonché le attività della Sezione presso i diversi Parlamenti. Al tal fine la SC ha organizzato, come di consueto, prima del Congresso generale dell’IFLA (WLIC2016), che si è svolto a Columbus (Ohio), l’annuale Conferenza della Sezione (IFLAPARL 2016 Pre-Conference), incoraggiando la più ampia partecipazione di delegati di biblioteche e di servizi di ricerca parlamentari, anche se non membri dell’IFLA. La Conferenza, giunta quest’anno alla sua 32° edizione, ha avuto luogo a Washington, presso la Library of Congress dal 9 al 12 agosto 2016 ed ha visto la partecipazione di 145 delegati di amministrazioni parlamentari, provenienti da 54 Paesi. Nei due giorni che hanno preceduto la Pre-Conference, la SC ha inoltre organizzato un seminario di formazione rivolto specificatamente al personale che opera presso biblioteche e servizi di ricerca di Parlamenti di Paesi in via di sviluppo. Il seminario è stato realizzato in collaborazione con la House Democracy Partnership (HDP) della Camera dei rappresentanti degli USA e con il National Democratic Institute (NDI). Al seminario hanno partecipato delegati dei Parlamenti di Colombia, Georgia, Indonesia, Kenya, Kosovo, Liberia, Macedonia, Myanmar, Perù, Sri Lanka, Timor Est, Tunisia e Ucraina. Nel corso dell’anno la SC ha inoltre incoraggiato la realizzazione di workshop e seminari di studi internazionali su temi di interesse della Sezione. In particolare, nel giugno 2016 è stato organizzato dall’Assemblea Nazionale dello Zambia, con il sostegno dell’ Unione interparlamentare (UIP), un workshop sul tema degli archivi di documenti digitali dei Parlamenti, il cui progetto era stato lanciato durante la IFLAPARL 2015 Pre-Conference della Sezione, a Cape Town (South Africa). Un secondo obiettivo della SC nel corso dell’anno è stato quello di migliorare la collaborazione con i regional networks delle biblioteche e dei servizi di ricerca parlamentari, come ad esempio l’European Centre for Parliament Research and Documentation (ECPRD), l’Association of Parliamentary Librarians of Asia and the Pacific (APLAP), l’Arab Federation for Libraries and Information (APLN), ecc. e con la UIP. A tale scopo sono state ad esempio presentate da parte di membri della SC relazioni sull’attività della Sezione durante l’annuale Conferenza dell’APLAP, svoltasi nel dicembre 2015 a Canberra (Australia), e in occasione dell’annuale seminario dell’ECPRD, tenutosi nel settembre 2015 a Budapest (Ungheria). La SC si è inoltre posta il terzo obiettivo di promuovere programmi per accrescere le capacità di gestione del personale delle biblioteche e dei servizi di ricerca parlamentari, per individuare gli attuali bisogni di informazione dell’utenza parlamentare, nonché per migliorare la qualità dei servizi offerti. In tale contesto è stato realizzato un sondaggio nel corso dell’anno sull’utilizzo delle tre Guidelines pubblicate su iniziativa della SC: Guidelines for Legislative Libraries (2009), Social Media Guidelines for Parliaments (2013), Guidelines for Parliamentary Research Service (2015). Durante le riunioni della SC, svoltesi nel corso del WLIC2016, sono stati presentati i risultati di tale sondaggio e sono stati discussi possibili aggiornamenti di queste Linee Guida o la creazione di nuove Guidelines o di Best Practices su determinati temi. Ad esempio, in materia di realizzazione di biblioteche digitali o archivi digitali; o sull’uso dell’informazione digitale e degli open data; sul miglioramento dei mezzi di comunicazione con il pubblico, ecc. Un quarto obiettivo che la SC si è posta è stato quello di migliorare la comunicazione delle attività svolte e di favorire una maggiore collaborazione con altre sezioni dell’IFLA su temi di interesse comune. A tal fine sono state pubblicate due edizioni della Newsletter della Sezione (a febbraio e giugno 2016), in cui sono state presentate le iniziative promosse dalla SC nel corso dell’anno e notizie riguardanti progetti significativi realizzati presso specifici Parlamenti. Nel corso del WLIC2016 sono inoltre state organizzate tre Joint Sessions con altre sezioni dell’IFLA (le sezioni: Government Libraries; Law Libraries ; Knowledge Managment). Nel corso dell’anno la SC ha inoltre promosso il perseguimento di un quinto obiettivo: utilizzare maggiormente i social media per favorire una più ampia comunicazione all’interno della Sezione. E’ stato quindi realizzato un blog sulla Pre Conference 2016 ed è stato creato un gruppo relativo alla Sezione su Linkedin e un account su Twitter.  Paola Mandillo – Membro dello Standing Committe della Library and Research Services for Parliament Section dell’IFLA. – mandillo_p(at)camera.it ","
 IFLA "
https://aibnotizie.aib.it/stati-generali-mab/,Stati generali MAB: un banco di prova,,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," Nei giorni 22 e 23 novembre Milano (presso l’Auditorium di Palazzo Lombardia) ha ospitato gli Stati Generali dei professionisti del patrimonio culturale “Archivi, biblioteche e musei: agenda per un futuro sostenibile”, a cura di ICOM, ANAI e AIB. Le tre Associazioni – che alcuni mesi fa hanno dato vita alla federazione MAB (Musei Archivi e biblioteche) – avevano deciso di organizzare un appuntamento nazionale per riunire i professionisti della cultura, discutere le problematiche della gestione del patrimonio culturale nella società della conoscenza, e presentarsi unitariamente davanti alle istituzioni. L’incontro di Milano, che si è svolto a pochi giorni dagli Stati Generali della Cultura organizzati a Roma dal Sole 24 Ore – ha avuto una buona partecipazione, focalizzando la discussione su alcuni filoni principali espressi nel documento introduttivo: valorizzare il capitale umano e favorire il necessario ricambio generazionale; aumentare a livello nazionale e locale la capacità di fare sistema, di unire azione pubblica e azione privata, di lavorare per priorità condivise; orientare la fiscalità verso il sostegno agli istituti e alle attività culturali; formare, aggiornare e riconoscere le competenze professionali; rendere più accessibile il patrimonio culturale mediante la rete e le nuove tecnologie; sviluppare collaborazioni innovative nella prevenzione dei danni e nell’intervento in situazioni di emergenza. La mattina del 22 novembre è stata aperta dai saluti delle autorità: Giovanni Bozzetti, assessore al commercio, turismo e servizi della Regione Lombardia; Caterina Bon Valsassina (Direttore regionale MiBAC); Novo Umberto Maerna (vicepresidente Provincia di Milano); Stefano Boeri (assessore cultura, moda, design Comune di Milano), a cui è seguita la sessione introduttiva dei presidenti AIB (Stefano Parise), ANAI (Marco Carassi) e ICOM Italia (Alberto Garlandini), in cui è stato tracciato il percorso e le prospettive di MAB, mentre Giovanni Puglisi (Presidente Commissione Nazionale Italiana per l’UNESCO) ha portato un contributo (“Operare per il patrimonio culturale: una sfida per l’oggi e per il domani”) in videoconferenza. Successivamente il quadro generale dei tre ambiti professionali è stato riassunto negli interventi di Giovanni Solimine (Biblioteche e bibliotecari), Gianni Penzo Doria (Archi e archivisti), Daniele Lupo Jallà (Musei e professionisti museali). La relazione di Claudio Gamba (Regione Lombardia. Commissione Stato Regioni sulla valorizzazione dei beni culturali) ha concluso i lavori della mattina. Gamba ha ricordato che la valorizzazione è attività di promozione e conoscenza, di fruizione ampia con l’obiettivo dello sviluppo della cultura, su cui sta lavorando una commissione Stato-Regioni. Gli standard museali del 2001 guidano il lavoro, che si estende anche a siti e parchi archeologici, archivi e biblioteche, aree territoriali di interesse e attrattività turistico-culturale. La sostenibilità va considerata sia in ambito economico che ambientale: due aspetti della realtà in profonda crisi. Nel contesto della sostenibilità ambientale occorre interrogarsi sul “consumo di risorse” (energetiche, ambientali, umane) dei nostri istituti e dei servizi. Per questo è bene ragionare sulla razionalizzazione delle forme di gestione – con particolare attenzione a quelle sistemiche, anche tra settori culturali diversi. Va inoltre diffusa una cultura di “responsabilità sociale”, dove il patrimonio culturale può essere una forma di investimento, in termini finanziari e sociali, e con adeguati tempi di valutazione. Nel pomeriggio si sono svolte sei sessioni parallele – con rappresentanti delle tre associazioni per ogni gruppo – per facilitare l’approfondimento delle tematiche presentate: “Il lavoro nei beni culturali” (a cura di Raffaele De Magistris, Diego Robotti, Adele Maresca Compagna) presso l’Archivio di Stato; “I sistemi culturali” (a cura di Claudio Leombroni, Maurizio Savoja, Luigi Di Corato) presso la Pinacoteca di Brera; “Risorse per la cultura: fiscalità, fund raising, partenariato pubblico- privato” (a cura di Vittorio Ponzani, Luigi Contegiacomo, Marco Parini) presso il Museo nazionale della scienza e tecnologia Leonardo Da Vinci; “Competenze e riconoscimento professionale” (a cura di Maurizio Vivarelli, Maria Guercio, Anna Maria Visser) presso Palazzo Sormani; “Il patrimonio culturale nella rete” (a cura di Rosa Maiello, Stefano Vitali, Luca Baldin) presso Gallerie d’Italia di piazza della Scala; “Collaborare per le emergenze: come intervenire in occasione dei disastri” (a cura di Ornella Foglieni, Ferruccio Ferruzzi, Tiziana Maffei) presso la Biblioteca Trivulziana. La seconda giornata si è aperta con una riunione dei comitati territoriali MAB, compresi quelli non ancora ufficializzati, per condividere esperienze e pratiche operative. Di seguito si sono svolte in parallelo le assemblee generali di AIB, ANAI e della Conferenza permanente delle associazioni museali italiane. Nel pomeriggio la tavola rotonda finale: “Agenda per un futuro sostenibile. Le proposte dei professionisti alle istituzioni”, è stata aperta dalla presentazione dei lavori delle sessioni parallele a cura dei coordinatori; è seguito il dibattito con Manuela Ghizzoni (Presidente della Commissione Cultura della Camera), Mario Caligiuri (Delegato per la cultura della Conferenza delle Regioni), Marisa Valagussa (in rappresentanza di Valentina Aprea, Assessore alla Cultura della Regione Lombardia), Stefano Parise (Presidente AIB), Marco Carassi (Presidente ANAI), Alberto Garlandini (Presidente ICOM Italia). L’intervento del sottosegretario del MiBAC Roberto Cecchi ha concluso i lavori degli Stati generali, che dovranno essere ripresi e sviluppati nelle varie sedi associative e istituzionali. Gli Stati Generali sono stati un appuntamento importante che – oltre a presentare un’ampia panoramica delle problematiche e dei temi delle professioni culturali, ha costituito un primo banco di prova per la cooperazione delle tre associazioni e più in generale della possibilità di costruire un modello sostenibile di sviluppo culturale, sociale ed economico basato sull’esperienza professionale. Impressioni dal MAB Attribuisco grande importanza alla nascita di MAB, articolato in istanza nazionale e istanze regionali. L’AIB può così sviluppare un network sinergico che spazia da un nucleo di istituti naturalmente interrelati (biblioteche, musei, archivi) ad altri soggetti della filiera della cultura, dell’informazione, della documentazione, della comunicazione e della creatività come librerie, scuole, case editrici, associazioni varie. Cresce la possibilità di schierare un comparto più strutturato per migliorare l’offerta di welfare non assistenziale. Waldemaro Morgese, presidente AIB Puglia Il primo incontro nazionale di MAB ha permesso un proficuo scambio di esperienze tra tre diversi settori dei professionisti dei beni culturali, dimostrando che molti problemi (ad esempio il mancato riconoscimento professionale e/o la dequalificazione – vedi l’intervento del rappresentante della Provincia di Milano in apertura) sono comuni. Molto interessante, dal mio punto di vista, la sessione dedicata alla emergenze. Venendo da una regione che negli ultimi tre anni è sempre andata sott’acqua ne ho ricevuto diversi stimoli di azione. L’evento MAB di Milano è stato un momento utile di condivisione fra operatori dei settori che da sempre si occupano, spesso in modo silenzioso e poco visibile, della difesa della cultura italiana: musei, archivi e biblioteche sono infatti i presidi della nostra cultura collettiva, della nostra memoria, per la costruzione del futuro. Fra le tre istituzioni, senz’altro i musei sono maggiormente visibili e considerati spesso dalla politica istituzioni imprescindibili, che danno prestigio. Non per questo però, all’interno delle istituzioni, si sente meno l’esigenza di fare il punto su alcune questioni chiave, quali la difesa della professionalità degli operatori, la garanzia di disporre di risorse sufficienti, la partecipazione a grandi progetti strategici (non ultimo l’Agenda Digitale Italiana). La partecipazione a MAB Italia a Milano mi ha confermato che una sinergia fra le tre associazioni professionali (AIB, ANAI, ICOM) è non solo possibile ma auspicabile con la costituzione dei MAB in tutte le regioni italiane. Per quanto riguarda il Trentino-Alto Adige, è stata l’occasione di conoscere di persona una socia ANAI trentina e di sapere finalmente che ci potrebbe essere un futuro per il coordinamento MAB anche nella nostra regione. Marco Genzone, presidente AIB Liguria deveris@aib.it ","
 MAB "
https://aibnotizie.aib.it/stelline-2015-library-accademica/,Stelline 2015: la digital library accademica,,AIB Notizie,,13 Aprile 2015,,HTML,https://aibnotizie.aib.it/,,,,CC BY-SA 4.0," Il convegno delle Stelline del 12 e 13 marzo scorsi ha proposto quest’anno un ricco programma dedicato alla biblioteca digitale e partecipata. Nell’ambito delle biblioteche accademiche e di centri ricerca il dibattito si è concentrato soprattutto sull’accesso aperto. Ci si è chiesti quale possa essere il contributo della biblioteca nello sviluppo dell’Openness e quali siano i prossimi passi da fare in questo ambito. Parallelamente si è riflettuto su come sfruttare le potenzialità del digitale per creare nuovi servizi e competenze che permettano alla biblioteca di ricoprire un ruolo sempre più incisivo nel ciclo della ricerca. Già in apertura di lavori la President Elect IFLA, Donna Sheeder, nel presentare la Lyon Declaration, ha introdotto la tematica dell’accesso all’informazione in epoca digitale, concentrandosi sul valore etico dell’apertura. Il documento, lanciato dall’IFLA nel 2014 a sostegno del diritto alla conoscenza, individua nell’accesso aperto il principio fondamentale per lo sviluppo della società e sottolinea il ruolo cruciale della biblioteca nel superamento del digital divide che tuttora riguarda parte della popolazione mondiale. Gli scenari legati all’uso delle tecnologie digitali nelle biblioteche accademiche sono stati oggetto della sessione tenutasi in sala Volta giovedì pomeriggio. Maria Cassella, dell’Università di Torino, ha presentato un’analisi delle sfide, degli strumenti disponibili e delle competenze necessarie alla gestione dei dati della ricerca in biblioteca. Negli ultimi anni i dataset della ricerca sono diventati oggetto di pubblicazioni autonome e alimentano un flusso di dati online senza precedenti, la cui gestione potrebbe rientrare fra i servizi offerti dalle biblioteche. Le criticità principali messe in luce da questo intervento sono legate alla mancanza di standard condivisi per la descrizione, citazione e riuso dei dataset che attualmente rende difficoltosa l’attività di data curation. Partendo dal presupposto che la biblioteca possiede gli strumenti per adeguarsi alle necessità dei suoi utenti, Maria Casella incoraggia “un cambio di paradigma”, orientato a una più stretta collaborazione fra bibliotecari e team di ricerca e allo sviluppo di un’organizzazione flessibile della biblioteca che stimoli nuove competenze. A seguire l’editore Nicola Cavalli dell’Associazione Librinnovando, ha presentato alcune recenti pratiche di valutazione della ricerca (altmetrics), nate in ambiente digitale, il cui sviluppo è favorito dal libero accesso alla letteratura accademica. Le altmetrics si basano sulle interazioni che avvengono nelle comunità online, come ad esempio le condivisioni sui social network, le menzioni sui blog, i salvataggi su siti di social bookmarking sia di articoli sia di altri prodotti della ricerca (slide, dataset, materiale video ecc.). Queste metriche offrono un’indicazione di impatto, complementare a quella degli indicatori tradizionali e pertanto consentono una valutazione più efficace, adattata alle mutate condizioni di produzione e fruizione della ricerca. Sempre in tema di Openness ha riscosso grande interesse il workshop di venerdì mattina su open data e open access, curato dal Gruppo Italiano Documentalisti Industria Farmaceutica e Ricerca BioMedica (GIDIF-RBM). I relatori hanno discusso aspetti culturali e tecnici dell’accesso aperto concentrandosi particolarmente sui dati aperti della ricerca. La divulgazione dei dati in modalità open, cioè la loro pubblicazione con licenze aperte (es. Creative Commons) a fini di riuso, è da molti considerato un passaggio necessario per una scienza più solida. In molti ambiti di ricerca manca ancora, da parte dei ricercatori, la sensibilità di conservare stabilmente i dataset e di renderli accessibili. In quest’ottica Elena Giglia dell’Università di Torino ha sottolineato la necessità che la biblioteca svolga un’azione di advocacy mirata a favore dell’accesso aperto, tenendo conto degli interessi di tutti gli attori della ricerca (singoli ricercatori, istituzioni, finanziatori). Inoltre è stata ribadita in più interventi, in particolare in quello di Paola Gargiulo del CINECA, l’importanza di allineare il nostro paese alle normative internazionali che sempre più sono orientate all’apertura di pubblicazioni e dati prodotti con finanziamenti pubblici (es. “Open by default” del programma di finanziamento Horizon 2020). Gargiulo ha anche offerto spunti stimolanti per una concreta realizzazione dell’accesso aperto descrivendo la decennale (2003-2013) attività  tecnica e progettuale a favore di Open Access e Open Science svolta dal CINECA (es. PLEIADI, Open Journal System, National Open Access Desk – OpenAIRE, Research Data Alliance ecc.). Da un punto di vista tecnico si è discusso di come incrementare il potenziale informativo dei dati rendendoli interoperabili. Andrea Gazzarini, software engineer, ha illustrato progetti per gestire, riusare e disseminare i Linked Open Data e ha incoraggiato a utilizzare in biblioteca piattaforme non proprietarie. Durante il convegno non si è parlato solo di biblioteche accademiche, ma vivace è stato anche il dibattito sulla digital library pubblica. Enrico Francese – Biblioteca Nato Defense College, Roma – efrancese(at)gmail.com       Chiara Rebuffi – Biblioteca dell’Istituto Superiore di Sanità – chiarareb81(at)gmail.com ","
 biblioteca digitale "
https://aibnotizie.aib.it/stelline-2015-library-pubblica/,Stelline 2015: la digital library pubblica,,AIB Notizie,,13 Aprile 2015,,HTML,https://aibnotizie.aib.it/,,,,CC BY-SA 4.0," Collezioni, connessioni e comunità. Intorno a queste tre parole chiave si è costruita la ricca conversazione del Convegno Stelline 2015. La biblioteca che si costruisce coinvolgendo la propria comunità e modellandosi su di essa: questo è stato il tema principale che si è cercato di discutere, osservandolo dalle mille sfaccettature che questa ricca, complessa e multiforme visione comporta. Che cosa significa realizzare una biblioteca partecipata? Come coinvolgere la propria comunità all’interno di spazi digitali? Come può il digitale – nelle collezioni come nei servizi – aiutare le biblioteche a dialogare attivamente? Il fatto che lo stesso titolo del convegno si presenti con una doppia dicitura bilingue, usando in inglese il termine “digital library” e in italiano “la biblioteca partecipata” sembra quasi voler suggerire che l’uno sia il sinonimo dell’altro, che la partecipazione sia imprescindibile dal digitale e che il digitale abbia come naturale conseguenza la partecipazione. Sulla base di questo ottimismo i due giorni hanno visto succedersi interventi e dibattiti molto interessanti. Nel pomeriggio di giovedì, in sala Manzoni, si è parlato di biblioteche pubbliche, in una sessione impreziosita dal contributo di due ospiti straniere: C. Bunner della biblioteca di Stoccarda, e Ingrid Bon dell’IFLA. Bunner ha illustrato il percorso di innovazione compiuto dalla biblioteca di Stoccarda, di cui è direttrice. La Stadtbibliothek Stuttgart ospita, nei suoi spazi rinnovati e moderni, servizi di registrazione musicale, postazioni informatiche e multimediali, spazi per ragazzi, collezioni cartacee, in una sinergia di successo, tanto da farle meritare, nel 2013, il riconoscimento da parte dell’Associazione Biblioteche Tedesche di Migliore Biblioteca dell’anno. Ingrid Bon ha rivolto la sua attenzione alle biblioteche per ragazzi, e a come il mondo del digitale può e deve essere integrato nei servizi bibliotecari in modo da accogliere le esigenze educative, creative e formative dei più piccoli. In mezzo a loro Maria Stella Rasetti, protagonista di un appassionato intervento su un tema caldo degli ultimi anni: come una biblioteca può essere la base per le comunità di maker. La cultura dei maker, espressa nei cosiddetti “FabLab” e sostenuta da intellettuali come Anderson o Luna, è uno dei tanti fenomeni in cui il futuro si realizza nel presente. In America le biblioteche hanno adottato con entusiasmo le sfide e le proposte della cultura Maker, e si sono fatte carico di soluzioni innovative e sperimentali. Sulla scia di questi esempi la biblioteca di Pistoia ha aperto un Makerspace all’interno di una bilbioteca pubblica, ospitando quindi un nuovo servizio per i cittadini che possono familiarizzarsi sulle nuove tecnologie, partecipare a corsi di formazione, fruire di spazi condivisi per la sperimentazione, il gioco, la realizzazione di progetti. Il tutto nell’ottica di un’integrazione perfetta con la funzione tradizionale della biblioteca di offrire strumenti per lo sviluppo e l’apprendimento. Nella seconda parte della sessione si è parlato specificamente di comunità digitali. Valeria Baudo ha fornito un’ottima panoramica dei concetti chiave: che cos’è una comunità, e come si caratterizza una comunità online; quali sono i passi strategici per crearla e gestirla; come si coinvolgono i membri e come si misurano i risultati. Un consiglio finale per le biblioteche: vedere gli spazi fisici e gli spazi digitali allo stesso modo come un “terreno di gioco” dove bisogna sapientemente individuare i giocatori e le regole per interagire. Virginia Gentilini e Francesco Mazzetta, infine, hanno raccontato attraverso le loro esperienze dirette di come le comunità di bibliotecari hanno saputo collocarsi all’interno della dimensione digitale delle proprie biblioteche. La prima ha raccontato il progetto di BiblioMediaBlog, con il quale bibliotecari di biblioteche aderenti al servizio di prestito digitale hanno saputo collaborare per offrire un costante e apprezzato servizio di informazione e supporto ai propri utenti, usando un blog. Il secondo ha invece raccontato il percorso di ReteIndaco, mostrando il percorso di crescita con cui una comunità di biblioteche ha saputo dare vita a un complesso percorso di integrazione di risorse digitali nei propri cataloghi. La giornata di venerdì pomeriggio è stata dedicata alle biblioteche digitali, con uno sguardo più ampio che ha abbracciato discorsi diversi e tutti molto interessanti. Si è iniziato col parlare di collezioni, e a questo proposito è stato notevole, come sempre, l’intervento di Gino Roncaglia. Roncaglia ha evidenziato le relazioni molto strette che i servizi bibliotecari digitali intrecciano con le offerte degli editori. Questo insieme di relazioni non è districabile, tanto che Roncaglia è arrivato ad affermare che le parti in causa sono tutte parte dello stesso gioco, parte “dello stesso sistema e dello stesso mercato”, e come tali non possono non dialogare. Il pubblico e il privato, il no-profit e il commerciale possono e devono convivere. Le biblioteche, ha concluso, devono abbandonare una certa “pretesa di Purezza” e imparare a dialogare anche con entità commerciali o private. Non a caso dopo di lui ha parlato Giulio Blasi, A.D. di Horizons Unlimited, la società a cui fa capo Medialibraryonline, aggregatore di contenuti digitali per biblioteche. Presentando un nuovo servizio di sottoscrizione di pacchetti di ebook per le biblioteche, Blasi ha analizzato i modelli concorrenziali presenti sul mercato e ha offerto lo spunto per ragionare su come le biblioteche possono inserire questi servizi nella loro offerta. Con Andrea Zanni, presidente di Wikimedia Italia, il convegno è uscito per un momento dal mondo strettamente bibliotecario per provare a conversare in maniera più ampia sui possibili modelli di collaborazione online. Zanni ha fatto un entusiasmante e concitato intervento intorno agli spazi collaborativi possibili nel digitale: prendendo spunto da esperienze di successo di comunità online, quali Stack Overflow, Zooniverse, siti di Q&A come Quora, la stessa Wikipedia, ecc., ha esposto le caratteristiche di queste comunità digitali e ha provato a chiedersi se e come sia possibile applicarle al mondo delle biblioteche. Con una provocazione conclusiva ha confrontato il sistema gerarchico e rigido di SBN – concepito in un’epoca ben anteriore al web – con il sistema orizzontale e flessibile del mondo wiki. L’intervento conclusivo di Tommaso Paiano ha rievocato per certi versi quello di Maria Stella Rasetti del giorno prima, e ha presentato le opportunità delle biblioteche nel porsi come spazi di collaborazione aperta. Paiano è partito dal concetto della sharing economy per spiegare il fenomeno del co-working, e ha mostrato esempi di successo in cui le biblioteche possono ospitare attività di cooperazione. In questo modo le biblioteche, esulando dai servizi tradizionali ma senza perdere la propria identità, possono aprirsi a un ruolo di spazio di collaborazione e luogo di partecipazione attiva per i cittadini. In questo caso la conversazione e la partecipazione non avvengono semplicemente nel digitale, ma partono dalla fisicità della biblioteca come spazio in cui il digitale può essere uno strumento di amplificazione. Durante il convegno non si è parlato solo di biblioteche pubbliche, ma vivace è stato anche il dibattito sulla digital library accademica. Enrico Francese – Biblioteca Nato Defense College, Roma – efrancese(at)gmail.com       Chiara Rebuffi – Biblioteca dell’Istituto Superiore di Sanità – chiarareb81(at)gmail.com ","
 biblioteca pubblica "
https://aibnotizie.aib.it/storie-damore-in-biblioteca/,Storie d’amore in biblioteca,,AIB Notizie,,10 Gennaio 2013,,HTML,https://aibnotizie.aib.it/,,,,CC BY-SA 4.0," Non sembra strano parlare di storie d’amore in biblioteca, dal momento che si tratta di una biblioteca universitaria, la Biblioteca di Area Umanistica dell’Università Ca’ Foscari Venezia? In Italia, contrariamente a quanto accade in altri paesi, parlare di sentimenti personali in un contesto accademico è abbastanza insolito e la biblioteca fatica ad affermare un proprio ruolo nella creazione di relazioni in una comunità di riferimento; questo vale anche per la biblioteca universitaria che pure gode di una frequentazione maggiore rispetto ad una pubblica. Difficilmente in una biblioteca universitaria italiana si potrebbe pensare ad una guerrilla opera, cioè una recitazione che si svolge in mezzo al pubblico e non su un palco, come “Love in a library” che si è tenuta tra gli scaffali delle biblioteche di Edimburgo per l’Edinburgh International Festival quest’estate. La letteratura d’amore è talvolta considerata come letteratura di serie B, da romanzetti per anziane signore, giovani sognatrici o donne in attesa del proprio turno dal parrucchiere, ma qui le storie d’amore e in particolare quelle che ruotano attorno alla biblioteca, dimostrano di avere invece un significato “alto” che non stona per niente con l’ambientazione dell’evento in una biblioteca universitaria. L’evento fa parte della serie dei “Caffè pedagogici” che la docente Ivana Padoan, del Dipartimento di Filosofia e Beni Culturali, organizza da diversi anni. Per la nostra biblioteca è stata la prima occasione per ospitare uno di questi dibattiti e, visto che non disponiamo di una sala per eventi e conferenze in grado di accogliere un pubblico anche solo di una quarantina di persone, abbiamo riadattato a sala conferenze la sala emeroteca del piano terra, spostando gli scaffali con le ultime riviste arrivate e i tavoli centrali per la lettura per creare lo spazio adatto. I Caffè pedagogici si propongono di stimolare una discussione che diviene occasione di formazione, intorno ad un tema: ai vari interventi previsti seguono gli interventi del pubblico, coinvolto in prima persona nel rispondere alla domanda che ci si è posti all’inizio: «Che cos’è che, attraverso i libri, lega le persone?» I libri, come veicolo di parola e di scrittura, hanno senz’altro la facoltà di creare relazioni tra persone lontane e vicine, ma a tutto questo la biblioteca aggiunge qualcosa di più: la condivisione degli spazi, ad esempio, e il silenzio, che al pari delle parole ha il suo ruolo nella costruzione e nel disgregamento delle relazioni. Così nel corso dell’incontro si succedono l’autore di una lettera d’amore ad una sconosciuta in biblioteca, una dottoranda che proprio sul silenzio ha scritto la sua tesi e che racconta il corteggiamento a colpi di libri da parte del suo oggi promesso sposo, un professore che prima di essere professore è stato bibliotecario in un piccolo paese veneto e che racconta la biblioteca come parte del tessuto culturale e quindi relazionale, di un territorio, una bibliotecaria che passa in rassegna la letteratura sugli amori in biblioteca, un bibliotecario con quarant’anni di esperienza che si immedesima in Georgios, monaco basiliano redivivo, che si stupisce delle sacralità degli spazi delle  biblioteche moderne e si scandalizza dei legami amorosi intrecciati e intrecciabili tra gli scaffali. «Ma questi amori in biblioteca, esistono davvero?» è la domanda che una persona del pubblico rivolge alla fine degli interventi. Allora, si guarda a quello che i frequentatori della biblioteca hanno scritto: per incoraggiare anche i più timidi e i più fantasiosi, a partecipare indirettamente all’incontro, abbiamo collocato un’urna in cui lasciare, nei giorni precedenti l’evento, i propri racconti. Dall’urna escono racconti anonimi e firmati, veri e inventati, romantici e caustici, a lieto fine o velati di tristezza per un amore non corrisposto. Al di là di tutto, una dichiarazione d’amore per la biblioteca stessa che dimostra, attraverso le parole di chi la frequenta e non solo tramite le dichiarazioni teoriche di bibliotecari, letterati e filosofi, il suo valore nella nascita di nuove relazioni e non è più solo il luogo dove si trovano una sedia e un tavolo per poter studiare o il libro per l’esame che non ci si può altrimenti comprare. Ci rivediamo allora a gennaio, per il prossimo Caffè pedagogico in biblioteca, questa volta per parlare del livre de chevet, il libro che ogni lettore tiene sul proprio comodino reale o ideale; sul sito della biblioteca http://www.unive.it/baum c’è una pagina dedicata all’evento con i link ai racconti letti durante “Storie d’amore in biblioteca” e alle  registrazioni audio degli interventi. manuela.simeoni@unive.it ","
"
https://aibnotizie.aib.it/premiazioni-in-carcere/,"Storie da musei, archivi e biblioteche: premiazioni in carcere",,AIB Notizie,,19 Maggio 2015,,HTML,https://aibnotizie.aib.it/,,,,CC BY-SA 4.0,"  Giunge alla sua terza edizione Storie da musei, archivi e biblioteche, concorso itinerante per racconti brevi e fotografie organizzato dal MAB Marche (coordinamento marchigiano tra Musei, Archivi e Biblioteche promosso da ICOM, ANAI e AIB) in collaborazione con la Regione Marche – Assessorato alla Cultura e Assessorato ai Servizi Sociali, l’Associazione culturale RaccontidiCittà, con Narcissus.me di Simplicissimus Book Farm e con Biblioteche Aperte, che ha coinvolto 201 partecipanti in 30 strutture marchigiane, fra cui biblioteche comunali e di Fondazioni, musei, archivi, il Servizio Bibliotecario di Ateneo dell’Università degli Studi di Camerino (MC), e le biblioteche di due istituti penitenziari. L’iniziativa ha raccolto ben 515 elaborati (100 racconti e 415 foto) che raccontano le istituzioni culturali del territorio e l’importanza che esse rivestono per le loro comunità di riferimento, con una particolare attenzione al tema del Grand Tour Cultura Marche 2014: Musei – Archivi – Biblioteche: crocevia di culture.  Per i vincitori, buoni FootWings in FW$ (FootWings Dollars) da spendere su FootWings.com, il marketplace dell’editoria digitale di Simplicissimus Book Farm, eReader offerti da MAB Marche e la pubblicazione in due antologie eBook (una per i racconti e una per le fotografie) già disponibili per essere scaricate gratuitamente dagli scaffali di UltimaBooks.it. In particolare, lo scorso 11 aprile il concorso ha fatto tappa presso la Casa Circondariale di Pesaro per la premiazione dei detenuti partecipanti, così innestandosi all’interno del  “Progetto Biblioteche carcerarie della Regione Marche” sottoscritto dagli Ambiti Territoriali Sociali di Camerino, Ancona, Ascoli, Fermo, Fossombrone e Pesaro, tra i Direttori degli Istituti penitenziari, il provveditorato Regionale dell’Amministrazione Penitenziaria, l’Associazione Italiana Biblioteche e la Società Cooperativa Culture che vuole promuovere le biblioteche carcerarie e i loro servizi in rete. Silvia Seracini di RaccontidiCittà e Lorenzo Sabbatini, bibliotecario responsabile del progetto regionale Biblioteche Carcerarie, hanno condotto l’evento, ringraziando i detenuti, gli agenti di Polizia Penitenziaria, gli educatori, le personalità politiche e tutti coloro che con il loro operato si prodigano quotidianamente per far sì che la “normalità” della società esterna non sia sempre così lontana e penetri se pur per breve tempo all’interno di un luogo di detenzione. Con questa giornata si è voluto dare possibilità di presenza attiva ai detenuti, tendenzialmente giovani e di varie nazionalità, che solitamente partecipano solo in parte ai concorsi e alle altre iniziative. Grazie alla collaborazione di Paul Aster, cantante e chitarrista rock e country, sono stati creati momenti di grande partecipazione musicale da parte della platea e Johnny Cash, molto legato alla prigioni ed ai detenuti, non poteva mancare nelle citazioni. Toccanti come la commozione del detenuto nell’ascoltare la lettura del proprio brano dedicato al ricordo della madre. La cerimonia si è conclusa con la consegna alla biblioteca del carcere del kit di libri della campagna di promozione della lettura #ioleggoperché.  Per gli organizzatori della giornata, la stessa è stata una conferma della costanza nel costruire reti di collaborazione culturale basate su giornali, radio, web tv, teatro, scrittura e tanto altro. Nella consapevolezza che i risultati migliori prendono forma attraverso donne e uomini appassionati: il successo di Storie da musei, archivi e biblioteche è dovuto proprio a questa formula.     Marcello Pesarini – supporto organizzazione Storie da musei, archivi e biblioteche – marcello.pesarini(at)virgilio.it Lorenzo Sabbatini – Coordinatore di progetto Sistema Bibliotecario Carcerario Marche – lorenzo.sabba(at)gmail.com Silvia Seracini – Bibliotecaria AIB Marche e vicepresidente dell’Associazione culturale RaccontidiCittà – silvia(at)raccontidicitta.it   ","
 Biblioteche carcerarie, MAB, MAB Marche "
https://aibnotizie.aib.it/storie-di-slavisti-e-di-biblioteche-libri-crocevia-di-incontri/,Storie di slavisti e di biblioteche: libri crocevia di incontri,,AIB Notizie,,23 Novembre 2018,,HTML,https://aibnotizie.aib.it/,,,,CC BY-SA 4.0," Gli incontri di “Parliamone in Biblioteca AIB” stanno proseguendo con regolarità. L’iniziativa che si avvale della collaborazione della sezione Lazio dell’AIB , è sempre una occasione di confronto tra bibliotecari che, in un ambiente molto raccolto, possono dibattere su argomenti di interesse biblioteconomico ma anche su aree disciplinari diverse. Il settimo incontro, tenutosi il 12 novembre, ha visto la presentazione del volume di Gabriele Mazzitelli  Saggi di slavistica italiana. Ad esso hanno partecipato  Valeria Bottone,  dell’Università “La Sapienza” di Roma, per l’introduzione, e Pasqualino Avigliano della Biblioteca Nazionale Centrale di Roma. Come ha sottolineato l’autore il titolo non chiarisce del tutto il carattere dell’opera ed è perciò opportuno rifarsi al sottotitolo Libri, Archivi, Destini ed alla precisazione effettuata nella quarta di copertina: “Il volume è una raccolta di studi su personaggi chiave nel tempo degli studi slavistici italiani, a partire dal pioniere Ettore Lo Gatto. I materiali raccolti,  frutto di una lunga e minuziosa ricerca in archivi e biblioteche, ricostruiscono sia la storia del settore accademico delle relazioni russo-italiane, sia alcune rare trame.” Il lavoro si compone di tre parti, una interamente dedicata ad Ettore Lo Gatto, pioniere della slavistica italiana, la seconda dedicata ai ritratti di alcuni slavisti che sono stati anche dei bibliotecari esperti e  una terza  dedicata al dialogo tra Italia e Russia. Per l’autore è stato fondamentale l’incontro con Lo Gatto, incontro che lo ha condotto agli studi di slavistica. Ponendo l’accento su altri studiosi, come a esempio Palmieri, Damiani e Maver, si comprende bene il senso del loro lavoro e si nota come essi siano stati bibliotecari e bibliografi, autori di interessanti riflessioni sulle biblioteche, sulla conservazione e sulla fruizione delle collezioni slavistiche. Il volume indaga sui rapporti tra i diversi protagonisti della disciplina, anche soffermandosi  sulla loro vita privata e sulle loro impostazioni culturali. Pur differenziandosi per carattere e comportamenti  tutti erano animati dal grande apprezzamento per la cultura slava ed auspicavano che,  anche attraverso una migliore conoscenza di questa, si realizzasse un dialogo sempre più aperto tra i  popoli  in particolare con quello russo. E’ stato anche notato come la slavistica, sviluppata da molti decenni  in Francia e in Germania, sia cresciuta in Italia solo più recentemente e ancora oggi non goda di un grande spazio. Si deve anzi alla Biblioteca Nazionale Centrale di Roma la conservazione di un rilevante fondo particolarmente importante per questo tipo di studi. Si è, infine, affrontato il problema non ancora risolto della translitterazione che rende più complessa anche la ricerca ai  cataloghi causando non poche incertezze in ricercatori ed utenti. In generale questo lavoro, edito inizialmente da una casa editrice russa, permette una migliore conoscenza di un’area disciplinare non troppo conosciuta e come tale è stato vivamente apprezzato dai presenti e dal Presidente AIB Lazio Chiara De Vecchis che, nel salutare,  ha dato appuntamento a tutti per un prossimo incontro.   Paola Maddaluno   ","
 biblioteca AIB, Ettore Lo Gatto, Slavistica "
https://aibnotizie.aib.it/su-bibliothecae-it/,Su Bibliothecae.it,,AIB Notizie,,31 Ottobre 2012,,HTML,https://aibnotizie.aib.it/,,,,CC BY-SA 4.0," Mentre il numero di AIB Notizie stava per chiudersi, Bibliothecae.it è stata pubblicata: l’editoriale ha dato vita a un acceso dibattito su AIB CUR. Ospitiamo un contributo di Antonella Agnoli sull’argomento. I temi trattati da «Bibliothecae.it» non fanno parte delle cose di cui normalmente mi occupo, quindi mi scuso se intervengo nel dibattito che si è sviluppato in AIB-CUR sull’editoriale della nuova di rivista di Alfredo Serrai, di cui si trova in questo numero di «AIB Notizie» un’intervista. Apparentemente, è passato un secolo da quando Serrai scriveva (cito a memoria): “Le biblioteche devono essere rivolte a chi è già utente e a chi non lo è”. I non utenti si dividono in cinque categorie: quelli che sono consapevoli delle loro esigenze di informazione ma non hanno le strutture per farlo, quelli che conoscono le loro esigenze ma pensano che non siano le biblioteche i luoghi per soddisfarle, quelli che conoscono le loro esigenze di informazione ma non sanno a chi rivolgersi, quelli che hanno esigenze ma non sono in grado di formularle ed in fine quelli che le avrebbero ma non lo sanno. Erano gli anni Settanta, ero agli inizi del mio lavoro in biblioteca e questa distinzione, che oggi formulerei in modo differente, mi è molto servita per tentare di “costruire” servizi per tutti: utenti e non utenti, pensando soprattutto a come avvicinare questi ultimi. Purtroppo non ho continuato a leggere e studiare gli scritti di Serrai, forse anche perché i percorsi sono diventati sempre più divergenti, come si sono allontanate sempre di più le discipline che aiutano un bibliotecario che lavora in una public library da quelle di chi continua ad occuparsi delle biblioteche di conservazione e di studi legati al libro in quanto oggetto da conservare. L’editoriale, che quindi non avrei mai letto se non fosse rimbalzato in AIB-CUR, mi ha colpita per il suo limpido anacronismo: “Il fatto che sia diffusa la convinzione che la biblioteca debba esercitare anche un ruolo di formazione e di coesione sociale ha contribuito a sospingere l’istituzione bibliotecaria nelle rapide demagogiche di un presunto, automatico ma benefico, contagio del libro nei riguardi degli intelletti immaturi od impreparati. Si va ripetendo l’illusione che, all’inizio del secolo XVIII, sostenne la fondazione e l’incremento librario delle biblioteche pubbliche francesi, che erano state dotate con i volumi sequestrati alla nobiltà ed al clero”. Vorrei modestamente osservare due cose: primo, l’incremento librario delle biblioteche pubbliche francesi data dagli inizi del XIX secolo (cioè dell’Ottocento) e non del XVIII (che è il Settecento) visto che la rivoluzione avvenne nel 1789. Secondo, la convinzione che la biblioteca debba esercitare anche un ruolo di formazione e di coesione sociale risale alla creazione delle public libraries e quindi ha dietro di sé almeno due secoli di vita: non sembra essere un prodotto degli orribili tempi moderni che hanno sostituito il “bibliotecario inteso come agente di civiltà” con lo “pseudobibliotecario”. Forse Serrai non se n’è accorto ma ci sono stati vari sconvolgimenti, ultimamente: per esempio, dal 1948 l’Italia è una Repubblica e, come tale, ha un certo interesse per la formazione del cittadino e per la coesione sociale. Le riviste di nicchia hanno spesso avuto un ruolo di avanguardia e, di per sé, l’essere di nicchia non è da intendersi come giudizio spregiativo. Il problema è se la “nicchia” temporale a cui «Bibliothecae.it» fa riferimento si colloca prima della presa della Bastiglia. Lasciamo pure che i dotti accademici pubblichino i loro dotti saggi su riviste che guardano al re Sole: a noi bibliotecari di base così poco considerati tocca il difficile e importante compito di promuovere la lettura, di avvicinare alla lettura chi non legge, di aiutare i cittadini a trovare l’informazione giusta per loro e anche di contribuire assieme alla scuola a formare futuri cittadini e utenti capaci di capire cosa c’è scritto dentro i libri, dentro i giornali, siano essi cartacei oppure on line. Se facciamo bene il nostro lavoro, anche le straordinarie biblioteche-museo avranno, in futuro, persone capaci di “leggerle”. ","
"
https://aibnotizie.aib.it/luperi-sulla-strada-certificazione-miur/,Sulla strada della certificazione: l’AIB partecipa al progetto MIUR,,AIB Notizie,,9 Marzo 2017,,HTML,https://aibnotizie.aib.it/,,,,CC BY-SA 4.0," Da alcuni anni stiamo assistendo alla nascita di corsi, seminari e convegni che garantiscono un numero altissimo di crediti formativi in ambito professionale e sono sempre di più le home page delle associazioni di categoria che propongono un portfolio ricco, pieno di esperienze educative in presenza e a distanza, anche in grado di riparare eventuali debiti formativi, accumulati negli anni precedenti. Poche informazioni invece possiamo avere sulla validità e sulla certificazione di queste esperienze che spesso il socio si trova, suo malgrado, a dover frequentare per accumulare ben 50 crediti in tre anni, che è lo standard di riferimento per gli ordini professionali legati alle professioni scientifiche. In questo contesto, i corsi a distanza hanno chiaramente maggiori possibilità di essere frequentati e possono offrire una valida alternativa per quei professionisti che devono risparmiare tempo, annullando le problematiche relative a eventuali spostamenti in altre sedi per frequentare un seminario. Rimane però da capire quale tipologia di didattica a distanza viene applicata, quali strumenti vengono messi in atto, quali figure sono impiegate (docenti, tutor, facilitatori?), quali competenze vengono effettivamente apprese. La valutazione della qualità di questo tipo di formazione resta una questione problematica per molteplici ragioni, prime fra tutte la disputa ancora aperta sullo stesso significato di qualità di intervento formativo, con tutto ciò che esso implica: efficacia didattica, impatto sociale e professionale, ritorno d’investimento. Il problema può giungere a soluzione adottando un’ottica sistemica, integrando i due livelli complementari: quello degli elementi che concorrono a definire un processo di formazione online (aspetti formativi, logistici, tecnologici, benefici attesi) e quello che caratterizza la specificità dei diversi contesti di intervento, così ben differenziati soprattutto in ambito delle professioni ordinistiche ma non altrettanto delineati nelle associazioni professionali non organizzate, all’interno delle quali si giocherà la grande scommessa sia della formazione per tutta la vita che di quella a distanza. Per questo motivo l’AIB ha deciso di iniziare la lunga strada verso l’accreditamento della propria offerta formativa, di natura non formale e informale e ha deciso di presentare al MIUR due corsi per ottenere il riconoscimento formale, depositandoli sulla piattaforma ministeriale, dedicata proprio alla qualificazione e al riconoscimento dei corsi, inaugurata nell’estate dello scorso anno. Questo portale ha costituito il primo passo verso l’attivazione di un nuovo sistema, che si pone l’obiettivo di innalzare la qualità della formazione nel mondo scolastico, come previsto dalla nuova direttiva Giannini n 170/2016, che prevede la realizzazione di progetti formativi d’intesa con enti ed istituzioni esterni, soprattutto per attività legate all’acquisizione di competenze digitali e linguistiche. Infatti, una volta completata la fase di accreditamento/qualificazione, gli enti potranno pubblicare direttamente, a partire da novembre 2017, la propria offerta formativa direttamente sul sito del MIUR e i corsi riconosciuti verranno resi disponibili sul sito ministeriale  dedicato alla Formazione continua dei docenti. Con questa premessa e dopo un lungo lavoro di coordinamento tra regioni, presidenti regionale e formatori, sono state depositate 2 domande di riconoscimento corsi, promossi e organizzati dall’AIB, per le quali, una volta riconosciuti dal MIUR, i docenti potranno usufruire del bonus per la formazione per pagare la quota d’iscrizione. Le proposte formative sono state collocate nella Piattaforma MIUR alla fine di settembre e si è appena avviata la lunga proceduta di validazione da parte del Comitato scientifico. Le proposte presentate Alla prima proposta  riguardante il corso “INFORMATION LITERACY: INSEGNANTI IN AZIONE”,  hanno aderito 4 regioni: Toscana, Piemonte, Friuli, Veneto e sono state sottoscritte 5 convenzioni con le scuole, con un relativo elenco di circa 90 docenti interessati. Questa parte ha rappresentato la maggiore difficoltà nell’attività di redazione del piano di lavoro, in quanto sono stati i dirigenti stessi che con un anno di anticipo (ricordiamo che i corsi si svolgeranno il prossimo anno scolastico) hanno dovuti indicare non solamente il nome dei docenti interessati, ma anche  la scuola di servizio e la titolarità dell’insegnamento. Al secondo progetto formativo, legato al corso “LEGGERE, STUDIARE, CRESCERE: PROMUOVERE LA LETTURA A SCUOLA”,  hanno aderito 4 regioni: Abruzzo, Campania, Marche, Calabria e sono state sottoscritte 4 convenzioni con 4 Istituti scolastici di diverso ordine e grado, con un totale di 80 docenti con indicazione della sede di servizio e titolarità. Le presenti due proposte formative dell’AIB sono quindi in attesa di essere esaminate dal Comitato tecnico e se, riconosciute, si trasformeranno in corsi modulari veri e propri e saranno presenti sul Portale MIUR. Il modello didattico adottato prevede sempre una giornata in presenza, nelle varie scuole indicate nel progetto e la restante parte a distanza,  obbligatoriamente sulla piattaforma ministeriale, sviluppando una cultura di tipo partecipativo che si pone l’obiettivo di creare diversi ambienti di apprendimento, all’interno dei quali i corsisti potranno  dare e ricevere il loro contributo personale e collettivo. Se le nostre proposte verranno accettate, ci troveremo davanti ad un obiettivo arduo: da una parte pianificare due corsi nazionali composti da moduli differenziati a seconda del  tipo di scuola e  contemporaneamente aprire numerose comunità di apprendimento, relative alla parte a distanza, che svilupperanno autonomamente i loro spazi di affinità e condivisione. Anche i nostri professionisti coinvolti nei diversi moduli, che diventeranno formatori e tutor di docenti, daranno il loro fondamentale contributo allo sviluppo di questa rete formativa che potrà successivamente essere indirizzata verso i nostri soci,  con le offerte formative depositate, questa volta, sulla nostra piattaforma Aibformazione. Dopo 3 anni di riconoscimento corsi, potremo chiedere direttamente il riconoscimento MIUR per l’associazione stessa che finalmente sarà in grado di fornire un catalogo formativo “certificato”, in linea con le richieste, sempre più insistenti, dei soci. Patrizia Luperi – Osservatorio formazione AIB – luperi(at)aib.it   ","
 AIB Formazione, formazione "
https://aibnotizie.aib.it/sviluppo-sostenibile-e-biblioteche-lesperienza-di-imola/,Sviluppo sostenibile e biblioteche: l’esperienza di Imola,,AIB Notizie,,1 Novembre 2019,,HTML,https://aibnotizie.aib.it/,,,,CC BY-SA 4.0," Tutte le componenti della società sono coinvolte e chiamate a contribuire alla realizzazione dei 17 obiettivi (SDGs) per lo sviluppo sostenibile definiti dall’Agenda ONU 2030, pena l’insostenibilità economica, sociale e ambientale del nostro imminente futuro.  Le biblioteche sono istituzioni della comunità che agiscono e possono agire sulla sostenibilità fungendo da esempi, educatrici e facilitatrici. Per vocazione, compiti, capillarità di penetrazione nel territorio e capacità di aggregazione, le biblioteche pubbliche sono in grado di veicolare i contenuti dell’Agenda 2030 inglobandoli nelle proprie attività ordinarie di informazione e divulgazione, contribuendo così alla loro diffusione. Percorsi di lettura, bibliografie, esposizione di documenti, presentazione di libri o di autori, incontri tematici, didattica sono solo alcuni esempi di attività che le biblioteche pubbliche programmano e attuano in via continuativa e che possono contribuire a supportare gli obiettivi di sviluppo sostenibile. Le iniziative che favoriscono una cultura della sostenibilità potrebbero essere identificate e rese immediatamente riconoscibili marcandole, “taggandole” SDGs e presentandole ai cittadini quali contributi di supporto alla realizzazione dell’Agenda 2030. La Biblioteca comunale di Imola ha intrapreso questo percorso, riflettendo in primo luogo sui contenuti delle proprie attività in rapporto ai SDGs e cominciando da una proposta di lettura dedicata all’ecologia e all’educazione ambientale, pubblicata sul sito della biblioteca alla pagina http://bim.comune.imola.bo.it/documenti/15311/81/8311 La proposta bibliografica è presentata come rispondente al goal 4 (istruzione di qualità) e al goal 13 (lotta contro il cambiamento climatico), per il suo intento di offrire una selezione di titoli sull’educazione ambientale e l’ecologia, ed è stata predisposta in occasione della apertura del nuovo anno scolastico 2019/2020. Le icone dei due “Sustainable Development Goals”marcano la pagina, rendendola immediatamente riconoscibile (le istruzioni sull’uso dei loghi e delle icone sono scaricabili  da https://www.unric.org/it/images/SDG_Guidelines.pdf . Inoltre i temi delle bibliografie pubblicate sul sito sono indicizzati, in modo tale da reperire tutte le iniziative svolte o in programma in biblioteca sulla sostenibilità, semplicemente cliccando la voce “SDGs” http://bim.comune.imola.bo.it/bibliografie/ Un contributo che ci auguriamo possa essere di utilità. Roberta Turricchia – Biblioteca comunale di Imola ","
 Obiettivi di sviluppo sostenibile "
https://aibnotizie.aib.it/terremoto-stato-biblioteche/,Terremoto in Emilia: lo stato delle biblioteche,,AIB Notizie,,1 Agosto 2012,,HTML,https://aibnotizie.aib.it/,,,,CC BY-SA 4.0," L’Associazione Italiana Biblioteche si è attivata già dal 22 maggio per cercare di conoscere la situazione delle biblioteche nelle zone colpite dal terremoto del 20 e dalle successive forti scosse e ha provveduto a pubblicare su AIB-WEB alcuni report con le informazioni che mano a mano si riuscivano a reperire. L’impressione al primo sopralluogo, giovedì 24, è stata forte: calcinacci, cartelli appiccicati con lo scotch “La biblioteca rimarrà chiusa al pubblico fino a data imprecisata”, “Edificio pericolante: vietato l’accesso“. A delimitare i calcinacci il nastro rosso e bianco dei cantieri. Dopo le scosse del 29 maggio quello che si vede sono rovine vere e proprie, i cartelli non ci sono neanche più, il silenzio delle zone rosse è tremendo. Si è parlato poco di biblioteche e di bibliotecari in questo terremoto. Cerchiamo di parlarne noi. Per prima cosa è utile fornire una panoramica degli Istituti bibliotecari dell’Emilia-Romagna, realizzata in collaborazione con le Istituzioni competenti (Istituto Beni Artistici, Culturali ed Ambientali della Regione Emilia-Romagna e Centro di Documentazione, CEDOC della Provincia di Modena, Uffici Biblioteche delle Provincie di Ferrara, Bologna e Reggio Emilia) e la Sezione Emilia-Romagna dell’AIB. All’inizio di luglio la condizione più grave risulta essere quella della Provincia di Modena dove gli edifici che ospitano le biblioteche Comunali di Cavezzo, Mirandola e Finale Emilia sono talmente compromessi che il patrimonio dovrà essere recuperato e spostato altrove; sono inagibili anche le Comunali di San Felice sul Panaro, Concordia (è in corso di allestimento una sede provvisoria presso l’asilo nido comunale) e di Novi. Sono chiuse per lavori di consolidamento Soliera, Bastiglia, Marano sul Panaro, Nonantola. A Modena città sono chiuse per accertamenti sugli edifici e sull’agibilità per il pubblico le Biblioteche del Liceo Venturi e Sigonio. Le biblioteche ospitate nel Palazzo dei Musei cioè la Biblioteca Poletti, e la Biblioteca Estense non hanno subito danni diretti ma le loro attività sono condizionate dalla inagibilità di parti del palazzo stesso. La Poletti riaprirà non appena saranno ripristinati i percorsi in sicurezza per il pubblico, la Biblioteca Estense, che non ha avuto danni diretti ma presenta numerosi locali inaccessibili a causa di interventi nei locali soprastanti ha riaperto con il servizio di prestito dei volumi moderni e la consultazione delle riproduzioni digitali. Altre biblioteche, come la Biblioteca Loria di Carpi e quella di Campogalliano, erogano i loro servizi solo parzialmente. Critica è anche la situazione delle biblioteche Ferraresi dove i casi più gravi sono quelli di Poggiorenatico (la Biblioteca è collocata nel cortile del palazzo Lambertini danneggiato gravemente) e di Cento dove devono essere ancora messi a punto gli interventi sul patrimonio, anche antico, particolarmente consistente e significativo. In Provincia di Reggio Emilia le biblioteche Civiche di Guastalla e Reggiolo sono chiuse avendo subito rilevanti danni strutturali. In Provincia di Bologna non ci sono stati in pratica danni agli edifici ed ai patrimoni, ma le biblioteche di Crevalcore e di Castello d’Argile sono chiuse al pubblico perché ospitano gli uffici comunali, a loro volta “sfollati” dagli edifici sedi municipali, inagibili. Abbiamo anche altri esempi di edifici che non hanno subito danni ma che sono utilizzati per altri scopi: a San Prospero (Modena) la biblioteca ospita sfollati provenienti da Mirandola già da dopo la prima scossa. A questo proposito è importante sollecitare il ripristino anche di queste sedi e di questi servizi, appena l’emergenza logistica lo permetterà. Le bibliotecarie ed i bibliotecari coinvolti hanno dimostrato una grande forza e capacità di reazione, nonostante alcuni vivano anche la triste condizione di “sfollati” e le perduranti condizioni di difficoltà in quelle zone. Si sono messi a disposizione delle proprie amministrazioni per rispondere alle esigenze immediate di Protezione Civile ma hanno avuto sempre ben presente gli interventi necessari per le loro biblioteche. In diversi casi come a Sant’Agostino hanno provveduto direttamente a ripulire e rimettere a posto i volumi e gli scaffali caduti. Pur vivendo direttamente le difficoltà delle popolazioni e pur essendo ben consapevoli delle priorità di azione, non si sono stancati, anche con il supporto dei colleghi dei servizi biblioteche provinciali, di far presente anche le necessità delle biblioteche e dei loro utenti agli amministratori e a chi ha la responsabilità di decidere i primi interventi. Hanno fatto rete e hanno fatto funzionare la rete come elemento catalizzatore: anche con l’aiuto dell’AIB si è riusciti a far convergere le numerosissime iniziative spontanee del web di raccolta libri, proposte di letture, creazioni di servizi temporanei nelle tendopoli, volontariato ecc. in progetti veri e propri guidati dai bibliotecari stessi che sono stati in grado di stilare l’elenco delle priorità, di mettere in comune le risorse disponibili, di iniziare la ripresa in tempi brevissimi. E quindi a Nonantola si è allestita una tensostruttura dove sarà possibile reperire solo una selezione dei libri posseduti, destinati a tutte le fasce di utenza, ma i bibliotecari saranno a disposizione per reperire anche altri titoli posseduti e ad attivare prestiti interbibliotecari; a Concordia sulla Secchia si sta organizzando una sede provvisoria per la biblioteca. Due sono le iniziative già realizzate che ci preme particolarmente segnalare anche per il contributo dato dall’Associazione Italiana Biblioteche: la Bibliotenda di Cavezzo e il Bibliobus per le Biblioteche dell’Unione dei Comuni dell’Area Nord. La Biblioteca di Cavezzo inaugurata il 24 giugno scorso ha permesso di ripristinare il servizio di base per i cittadini ospitati nelle tendopoli (e non). Dopo la seconda scossa l’Istituto Comprensivo di Copertino (Lecce) ha lanciato l’idea della bibliotenda acquistata con fondi raccolti dalle Scuole e dalla Sezione AIB Puglia, assieme al progetto Nati per Leggere. La dotazione libraria è stata messa assieme con donazioni dei cittadini e con gli acquisti resi possibili dal ricavato della campagna “1 euro per un libro: la Puglia legge in Emilia” in cui si invitavano i cittadini pugliesi a donare un euro per l’acquisto di libri per l’Emilia. La tenda è stata montata a cura del Comune di Cavezzo, i bibliotecari dell’Associazione Italiana Biblioteche assieme ai colleghi locali e ai volontari hanno provveduto a selezionare e sistemare i libri e a corredare la tenda con una segnaletica minimale, la Provincia di Modena ha ricollegato la tenda con la rete informatica delle biblioteche. Il risultato è stato un piccolo miracolo: in poche ore sotto i tigli di un parco, a ridosso di una delle tendopoli, è sorta una biblioteca a tutti gli effetti che servirà i cittadini di Cavezzo fino a quando non si troverà una sede provvisoria per riaprire tutti i servizi. Essendo infatti la sede precedente gravemente danneggiata – si prevedono difficoltà a recuperare anche i libri e gli arredi – non è possibile prevedere ora i tempi e le modalità della ricostruzione. L’altra iniziativa è nata tramite uno dei tanti contatti professionali tra colleghi che poi diventano amicizie personali: il Comune di Cervia ha messo a disposizione un bibliobus che è arrivato pochi giorni fa a Mirandola e che servirà, assieme ad altri veicoli che arriveranno in seguito, a contribuire a fornire almeno un servizio di base nei Comuni più colpiti del Modenese e del Ferrarese. L’AIB ha anche promosso, assieme a Nati per Leggere, un progetto di volontariato “Voci e libri per la Bassa” presentato al Centro Servizi Volontariato di Modena che funge da capofila anche per le altre zone. Infine, sollecitati anche da numerosi interventi in Lista di discussione AIB-CUR e da diverse pagine e gruppi su Facebook, abbiamo offerto la nostra disponibilità per collaborazioni volontarie per la gestione dell’emergenza del recupero dei patrimoni librari. Il MAB (Musei, Archivi, Biblioteche), costituito dalle Associazioni di professionisti del patrimonio culturale (ICOM Italia, ANAI e AIB) nei giorni scorsi ha inviato una lettera agli Organi di tutela competenti per mettere a disposizione professionalità ed esperienze dei propri associati. Per l’AIB il coordinamento del lavoro dei volontari è affidato a Enrica Manenti. Continueremo a parlare e ad operare in favore dei colleghi e degli istituti coinvolti. bonini@aib.it  manenti@aib.it ","
 Biblioteche, Terremoti "
https://aibnotizie.aib.it/todi-italia-due-chiacchiere-su-fabiola-bernardini/,"Todi, Italia: due chiacchiere su Fabiola Bernardini",,AIB Notizie,,28 Giugno 2018,,HTML,https://aibnotizie.aib.it/,,,,CC BY-SA 4.0," Sul caso “Bernardini” su cui l’AIB  ha già preso una posizione ufficiale, interviene Danila Bonito, dell’Ufficio Stampa dell’Associazione. Non ci saranno questa estate a Todi per bambini e ragazzi i laboratori creativi che consentivano loro di trascorrere del tempo nella biblioteca di Todi impegnati in qualcosa di divertente e insieme stimolante. Fabiola Bernardini ne aveva fatto richiesta come da prassi in aprile ma poi è stata letteralmente travolta da una vicenda di cui è tuttora protagonista suo malgrado. Un trasferimento d’ufficio al settore Urbanistica del piccolo comune umbro motivato inizialmente da una rotazione prevista dalla legge anticorruzione (vale per i dirigenti maggiormente esposti al rischio di corruzione, e non è il caso della Biblioteca che spende solo 15.000 euro l’anno, e poi l’ANAC di Cantone ha chiarito che “non si deve dare luogo a misure di rotazione se esse comportano la sottrazione di competenze professionali specialistiche da uffici cui sono affidate attività ad elevato contenuto tecnico”), poi da un regolamento del 2005 che parla di “efficientamento”. Fabiola Bernardini, un curriculum specchiato di tutto rispetto, esperta di libri antichi, artefice del successo della biblioteca del piccolo comune (oltre 12.000 visitatori l’anno) alla richiesta del sindaco Ruggiano e della giunta di elencare i libri per ragazzi  (0-14 anni)che possano indurre a un concetto di famiglia omogenitoriale, omosessuale e transessuale ha presentato l’elenco completo dei 4500 libri presenti nella sua biblioteca  con i criteri con cui sono stati scelti in base a progetti nazionali e internazionali. Il suo non era certo un gesto provocatorio. Difficile stabilire con che criterio un gatto non può allevare da solo una gabbianella o due pinguini un uovo. Se la vicenda in cui Fabiola si è trovata coinvolta non fosse pericolosamente delirante se ne potrebbe trarne una pièce comica. Si mobilita l’AIB,  la stampa, il mondo politico, i professori universitari umbri e non solo, scrittori e intellettuali. Una giunta di destra, quella di Todi, e una pericolosa pasdaran, Fabiola, forse con simpatie di sinistra che mette in mano ai ragazzini libri con pericolosi messaggi destinati a orientarne la sessualità (ovviamente i giovani studenti non usano né internet, né guardano la tv…). Non solo, Fabiola Bernardini ha partecipato alle celebrazioni dell’ANPI per il 25 aprile ed è stata vista su un prato, dispensatrice di merende in occasione della festa delle famiglie Arcobaleno. Un’estate difficile quella che si prospetta per Fabiola Bernardini alle prese con la solidarietà del piccolo comune (5000 abitanti nel centro storico) con le lettere di sostegno dei tanti ragazzi  ex maturandi che l’hanno conosciuta bene negli ultimi vent’anni, con un telefono che squilla incessantemente perché in tanti vorrebbero intervistarla. Soprattutto un’estate piena di incognite. Sarà costretta  a lasciare la sua amata biblioteca o la giunta di Todi sotto la spinta di quello che sta diventando un movimento di opinione arriverà a più miti consigli e a proposito di “efficientamento” si renderà conto che nel settore urbanistica una esperta di codicologia potrebbe dare veramente un contributo  ridicolo nel merito?   Danila Bonito Ufficio stampa AIB danila.bonito@gmail.com ","
 Biblioteche pubbliche, libertà d'espressione "
https://aibnotizie.aib.it/tra-prendere-o-lasciare-noi-preferiamo-prendere-sulla-direttiva-diritto-dautore-nel-mercato-unico-digitale/,"Tra prendere o lasciare, noi preferiamo prendere: sulla direttiva Diritto d’autore nel mercato unico digitale",,AIB Notizie,,19 Marzo 2019,,HTML,https://aibnotizie.aib.it/,,,,CC BY-SA 4.0," Riceviamo dal presidente AIB Rosa Maiello. Desidero anzitutto ringraziare gli Associati AIB, per il sostegno alle campagne che ci vedono attivi. Come sa chiunque l’abbia seguita in tanti anni, quella in materia di Copyright è un’azione sistematicamente e da sempre  orientata a ottenere il riequilibrio tra diritti esclusivi dei titolari e libere utilizzazioni, un equilibrio che, almeno dalla fine degli anni Novanta del secolo scorso ad oggi, è progressivamente saltato, a causa di una lunga serie di direttive europee che hanno intensificato e moltiplicato i primi e compresso le seconde. Inoltre, sono costretta a smentire alcune interpretazioni errate sul nostro conto e sulle presunte differenze tra la nostra posizione e quella delle associazioni europee. Mi riferisco a un comunicato a firma Maria Chiara Pievatolo, circolato in AIB-CUR, stranamente quasi simultaneo a una lettera indirizzata in forma anonima alla sottoscritta e al direttivo AIB dal Partito Pirata italiano, anch’essa circolata in AIB-CUR e altrove. Per inciso, è curioso il fatto che i due comunicati si citino a vicenda, ed è curioso anche il fatto che entrambe le organizzazioni si siano accorte improvvisamente dell’AIB, dato che finora nessuna delle due si era finora interessata alle nostre attività, inclusa quella per il miglioramento della proposta di direttiva (ovviamente mi riferisco agli anonimi autori della missiva, non a Julia Reda, esponente del Partito Pirata in Europa, che in prima persona e apertamente è sempre stata attenta anche al nostro mondo). Devo ricordare, non agli Associati AIB che lo sanno bene, ma a chi ci osserva dall’esterno che l’AIB è socio fondatore di IFLA ed EBLIDA e contribuisce attivamente alla definizione delle linee d’azione di entrambi gli organismi: ovviamente ciascuna associazione è autonoma nella scelta delle modalità di intervento, ma non mi risulta affatto che EBLIDA (i cui vertici ho avuto il piacere di incontrare a Napoli alcuni giorni fa, in occasione del loro meeting periodico) abbia una posizione diversa dalla nostra circa l’opportunità di spingere per l’emanazione della direttiva in questione. Lo stesso comunicato di LIBER citato da Pievatolo/AISA, seppure con diversità di accenti, sottolinea che sarebbe un peccato il fallimento della proposta, poiché significherebbe buttare a mare tutte le eccezioni e limitazioni in essa previste e tutto il lavoro fatto dalle stesse associazioni per migliorare il testo.  Vorrei anche segnalare questo altro comunicato di LIBER, del 14 febbraio scorso,  https://libereurope.eu/blog/2019/02/14/liber-welcomes-final-copyright-directive-text/, che non lascia margine a dubbi circa il sostegno di LIBER alla versione finale della direttiva. Questa è esattamente la nostra posizione, come sa chi ha accompagnato e condiviso finora le nostre battaglie: e vengo al merito. Oggi, per la prima volta dopo circa un ventennio, e dopo consultazioni, analisi e studi che durano da circa dieci anni, insieme alle attività di lobbying che hanno visto sempre IFLA ed EBLIDA (e anche LIBER, Europeana e altri) in prima fila, con il supporto non irrilevante di associazioni nazionali come l’AIB, ci troviamo di fronte all’opportunità di facilitare alcune attività importanti per la ricerca, la didattica e le biblioteche. Infatti, la proposta di direttiva Diritto d’autore nel mercato unico digitale non è la migliore delle direttive possibili o quella che scriveremmo noi se ne avessimo il potere, e include due articoli che con le nostre richieste non c’entrano nulla, tuttavia è una direttiva che, se sarà emanata, consentirà in tutti gli stati membri UE, a certe condizioni, utilizzazioni quali: la digitalizzazione e comunicazione al pubblico di opere fuori commercio presenti nel patrimonio di biblioteche, archivi e musei; la digitalizzazione e comunicazione di opere protette nelle piattaforme elearning degli istituti di formazione (scuole e università); il data-mining su contenuti legittimamente ottenuti da parte di università e istituti di ricerca. Chiarirà inoltre che la digitalizzazione effettuata dalle biblioteche a scopo di conservazione è consentita  (in Italia lo è già, ma non lo è in tutti gli stati membri dell’Unione). Non è roba da poco, dato che sono anni che chiediamo queste cose. Noi avevamo puntato a obiettivi più ampi (ne abbiamo parlato e scritto in più sedi, ad esempio qui: http://www.aib.it/attivita/2017/60533-statement-riforme-copyright-proposte-commissione-europea/; e qui: http://www.aib.it/wp-content/uploads/2017/01/2017_14_all_Statement-su-riforma-UE-copyright.pdf. Da ultimo si veda il Rapporto AIB sulle biblioteche italiane 2015-2017,pubblicato nel 2018), e le nostre pressioni, insieme a e a supporto di quelle delle associazioni europee e internazionali, sono servite a introdurre molteplici miglioramenti alla versione iniziale. Ora, il testo finale sottoposto al voto del Parlamento Europeo non è più ulteriormente negoziabile, l’alternativa è secca – prendere o lasciare.  E noi non abbiamo alcun dubbio che a questo punto si debba prendere! Dev’essere a tutti ben chiaro che, in caso di archiviazione della proposta, nessuno tra gli “attori forti” in questo gioco avrà più interesse a riproporre la parte su eccezioni e limitazioni che interessa a noi e per le quali lottiamo da anni: né le lobby dei titolari dei diritti sui contenuti, che oggi accetterebbero le eccezioni e limitazioni in cambio dell’approvazione degli articoli 11 e 13, né le lobby dei titolari delle piattaforme di servizi commerciali, il cui unico interesse consiste, all’opposto, nel far saltare gli articoli 11 e 13. Qualcuno è in grado di dire quanti parlamentari europei sarebbero pronti a riproporre solo le eccezioni e limitazioni a favore dei nostri istituti? Quanti appoggerebbero queste proposte? Me ne vengono in mente assai pochi. Tra gli italiani potrei citarne tre, di tre partiti diversi: gli onorevoli Isabella Adinolfi, Brando Benifei e Sergio Cofferati. Gli altri non ci hanno mai risposto, e sì che abbiamo scritto a tutti indipendentemente dal colore politico. Non sappiamo affatto chi ci sarà al prossimo giro, visto che gli attuali eletti sono in scadenza, e non abbiamo alcun motivo di supporre che i prossimi eletti saranno più sensibili di quelli attuali. A riprova: avrete notato che nessuno, a parte le associazioni bibliotecarie, ha parlato d’altro finora che degli articoli 11 e 13, come se questi due articoli esaurissero l’intera proposta di direttiva. Provate a indovinare quanti, di tutti i numerosi tavoli, convegni, dibattiti, pubblici e riservati, cui come AIB siamo stati invitati a partecipare, in Italia e in Europa, sono stati dedicati alle richieste delle biblioteche e non ai soli articoli 11 e 13. La risposta è: uno solo (un meeting a Bruxelles organizzato l’anno scorso dagli on.li Benifei e Hoeneker). Di fatto, l’unico soggetto in Italia a occuparsi delle eccezioni e limitazioni previste dagli articoli 3-9 della direttiva è stata l’AIB, oltre ovviamente all’AIE, che lo ha fatto per suo conto e da posizioni molto diverse, ma evidentemente non inconciliabili: di qui, l’appello firmato congiuntamente dalle nostre due associazioni, che mantengono tutta la loro autonomia anche per iniziative future, ma riconoscono che si è giunti a un compromesso soddisfacente. Del resto, per soffermarci sui soli due articoli 11 e 13 che hanno egemonizzato il dibattito pubblico, sapete chi è stato tra i primissimi in Europa e in Italia a segnalare che essi, nella formulazione originaria, erano pericolosi per l’Open Access, oltre che per la libertà di espressione? Ebbene, cari Associati, sappiate che è stata l’AIB, perché l’AIB c’è stata fin dall’inizio, dalla parte dei diritti del pubblico, della ricerca, della libertà di espressione: siate fieri di far parte di questa nostra Associazione. Quanto all’art. 11, grazie anche a noi, ora la versione finale di tale articolo si limita ai quotidiani e ai servizi di news, prevede che i compensi a carico dei servizi di indicizzazione a favore degli editori di giornali online non bloccheranno la citazione dei link e di brevi brani, né potranno ostacolare la circolazione open access di copie di articoli pubblicati dagli autori con licenza aperta.  Al massimo si potrà dire che è una misura inefficace ad assicurare la remunerazione degli editori di quotidiani, come lo è in Germania dove vige una norma simile, ma l’articolo non si applica alle utilizzazioni private e a quelle non commerciali, sicché in caso di approvazione non lederebbe diritti fondamentali e riguarderebbe esclusivamente i rapporti tra editori dei quotidiani e motori di ricerca commerciali. Quanto all’art. 13, grazie anche a noi, saranno escluse dall’ambito applicativo dell’articolo le piattaforme open access per la didattica e la ricerca, la libertà degli utenti sarà rispettata, le eccezioni e limitazioni esistenti saranno rispettate, le piattaforme dovranno “fare del loro meglio” per prevenire utilizzazioni illecite e per acquistare licenze sui contenuti caricati dagli utenti e solo se non potranno dimostrare di averlo fatto i tribunali potranno condannarle per violazione del copyright (avvertenza: in Italia esiste già da alcuni anni la responsabilità del provider se rifiuta di ritirare contenuti illegittimamente caricati e messi a disposizione del pubblico, peraltro con misure restrittive affidate all’AGCOM, nemmeno ai tribunali). Il voto finale del Parlamento EU è previsto per fine marzo-metà aprile prossimi. Se, come chiedono alcuni governi nazionali, passerà la linea di stralciare gli articoli 11 e 13, la direttiva emendata tornerà al Consiglio EU che dovrà decidere se confermare lo stralcio o ritirare la proposta. Con le elezioni a maggio e nessuno a cui realmente interessino le eccezioni e limitazioni previste dalla direttiva, come credete che potrebbe finire, se non con un’archiviazione tombale dell’intera proposta? A noi sembra che questa sarebbe una sconfitta non solo per le biblioteche, ma per tutti i sostenitori dell’ampliamento dei diritti del pubblico. Rosa Maiello Maiello@aib.it                 ","
 Diritto d'autore, Mercato Unico Digitale "
https://aibnotizie.aib.it/trentanni-di-sbn/,Trent’anni di SBN,,AIB Notizie,,29 Gennaio 2016,,HTML,https://aibnotizie.aib.it/,,,,CC BY-SA 4.0," Nel gennaio 1986 SBN, il Servizio Bibliotecario Nazionale entrava ufficialmente in funzione. SBN, la rete delle biblioteche italiane promossa dal MIBACT, è coordinato dall’ICCU – Istituto Centrale per il Catalogo Unico delle biblioteche italiane e per le informazioni bibliografiche. Le biblioteche che aderiscono ad SBN sono raggruppate in Poli locali, che a loro volta sono collegati al sistema centrale Indice SBN, che contiene l’OPAC SBN, il Catalogo collettivo nazionale di tutte biblioteche aderenti. Attualmente SBN è costituito da un totale di 97 Poli e 5844 Biblioteche di diversa natura e di diversi ambiti disciplinari: biblioteche statali, di ente locale, universitarie, scolastiche, di accademie ed istituzioni sia pubbliche che private. ","
 SBN "
https://aibnotizie.aib.it/un-altro-maestro-della-biblioteconomia-italiana-ci-ha-lasciato-paolo-traniello-e-mancato-martedi-14-novembre/,Un altro maestro della biblioteconomia italiana ci ha lasciato. Paolo Traniello è mancato martedì 14 novembre,,AIB Notizie,,21 Novembre 2023,,HTML,https://aibnotizie.aib.it/,,,,CC BY-SA 4.0," Ho conosciuto Paolo molti anni fa, nel 1981, in occasione del convegno romano Libri antichi e catalogazione. Metodologie ed esperienze, organizzato dall’Iccu. E sono stato subito colpito dal suo carattere affabile, riservato, signorile, collaborativo, ma al tempo stesso dotato di un’ironia acuta e pungente. All’epoca era Professore incaricato di Biblioteconomia presso l’Università della Calabria, ma già aveva alle spalle un curriculum ricco di esperienze varie e significative. Milanese di nascita, dopo due lauree (Giurisprudenza a Milano, Lettere a Torino), aveva lavorato presso la Biblioteca Gioele Solari della Facoltà di Scienze Politiche dell’Ateneo torinese nel 1968-’69. Dopo un breve periodo di insegnamento di materie letterarie presso il Liceo Classico Alfieri di Asti, nel 1971 aveva assunto la direzione della Biblioteca pubblica – Casa della cultura della Fondazione Achille Marazza di Borgomanero (Novara). Questa esperienza, e le due precedenti alla Biblioteca comunale di Milano e alla Statale di Cremona lo avevano messo in contatto con personaggi importanti del mondo bibliotecario italiano di quegli anni, quali Renato Pagetti a Milano, Angelo Daccò a Cremona e Virginia Carini Dainotti per Borgomanero. Esperienze risultate molto importanti per il suo percorso di formazione. Nel 1976 aveva poi lasciato Borgomanero per lavorare all’Assessorato alla cultura della Regione Lombardia presso il sistema regionale di catalogazione collettiva. Era poi passato ad occuparsi di formazione professionale nell’Assessorato competente. All’Università della Calabria era approdato alla fine degli anni Settanta, e lì sarebbe poi divenuto Professore associato nel 1985. Dopo quel primo incontro romano nacque un rapporto di amicizia e stima reciproca, tanto che Traniello mi chiese, nel 1988, prima di affiancarlo e poi di sostituirlo come docente a contratto nell’insegnamento di Biblioteconomia dell’ateneo cosentino. Si trasferiva infatti all’Università dell’Aquila. Nel frattempo l’attività di Paolo, che aveva prodotto numerose importanti pubblicazioni, si era arricchita di nuove e significative esperienze, come la fondazione, insieme a Luigi Crocetti e Piero Innocenti, della rivista Biblioteche oggi, della quale rimase condirettore fino al 1991, nonché la creazione di una casa editrice, la Sinnos di Roma, della quale fu il primo presidente e per la quale diresse la collana Istituzioni culturali. Vincitore nel 2001 del concorso da Professore ordinario, venne poi chiamato alla cattedra di Biblioteconomia dell’Università RomaTre, dove rimase fino al collocamento a riposo nel 2008. La sua ricca produzione scientifica ha rappresentato per molti anni un punto di riferimento fondamentale per gli studenti, i bibliotecari e i colleghi. Nella Bibliografia dei suoi scritti, presente nel volume Pensare le biblioteche, pubblicato nel 2008 in suo onore, si contano, fino al 2007, ben 147 titoli. Regioni e biblioteche in Italia (1977), La biblioteca tra istituzione e sistema comunicativo (1986), Biblioteche pubbliche il quadro istituzionale europeo (1993), La biblioteca pubblica storia di un istituto nell’Europa contemporanea (1997), Legislazione delle biblioteche (1999) e Storia delle biblioteche in Italia: dall’Unità a oggi (2002) sono solo i contributi più importanti di quei decenni. Negli anni successivi al suo pensionamento la sua attività scientifica non rallentò, ma rimase sempre quantitativamente e qualitativamente di alto profilo. Per limitarci alle monografie, nel 2012, in collaborazione con Chiara De Vecchis, pubblica La proprietà del pensiero: il diritto d’autore dal Settecento ad oggi, nel 2014 l’edizione aggiornata della Storia delle biblioteche in Italia, nel 2016 la raccolta di saggi Contributi per una storia delle biblioteche in età contemporanea e, nello stesso anno, cura gli atti del convegno pistoiese Per una storia delle biblioteche in Toscana. Infine, dopo averci regalato, nel 2018 la traduzione dal francese de La paura in occidente: storia della paura in età moderna di Jean Delameau, nel 2021 l’ultima sua monografia Le opere e i libri. Foscolo Leopardi Manzoni alle soglie dell’editoria moderna pareva inaugurare un nuovo stimolante filone di ricerca, che purtroppo non potrà avere un seguito. Socio Aib dal 1980, fece parte del CER della Calabria dal 1985 al 1990, di quello dell’Abruzzo dal 1991 al 1993 e venne infine insignito della qualifica di Socio d’onore. Dal 1993 aveva inoltre fatto parte del Comitato scientifico della rivista dell’Associazione. Negli anni nei quali, dopo il collocamento a riposo, aveva abitato a Pistoia, aveva promosso la nascita di un’Associazione degli amici della Forteguerriana, dando vita a numerose iniziative, tra le quali alcuni convegni di notevole interesse.Ma questo breve ricordo non può dare conto che di una parte della ricchezza che Traniello ha lasciato alle biblioteche, ai bibliotecari e all’università. Non meno importante è stato il contributo dal punto di vista umano di una persona che sapeva coniugare il rigore scientifico e una visione di ampio respiro con la cortesia, la generosità, la disponibilità e – non ultimo – la leggerezza di uno spiccato sense of humor, nonché di un vivace spirito conviviale. Con lui si poteva tranquillamente passare da una discussione nella quale ci si chiedeva se la biblioteca avesse ancora oggi un ruolo sociale, al ricordo del nome di un terzino della Pro Patria degli anni Cinquanta. Addio caro Paolo, gentleman della biblioteconomia italiana.Lorenzo Baldacchini ","
"
https://aibnotizie.aib.it/un-approccio-sistemico-alle-biblioteche/,Un approccio sistemico alle biblioteche,,AIB Notizie,,27 Giugno 2022,,HTML,https://aibnotizie.aib.it/,,,,CC BY-SA 4.0," Conversazione con Chiara Faggiolani Con questa intervista parliamo del volume a più voci, appena uscito per i tipi dell’Editrice Bibliografica, Le biblioteche nel sistema del benessere.  Il lavoro, curato da Chiara Faggiolani, rappresenta un importante passo avanti degli studi di biblioteconomia sociale e propone un’infinita, e bene armonizzata, serie di spunti di grande importanza per lo sviluppo della professione e per l’avvenire del sistema delle biblioteche. Chiara ha accettato volentieri di rispondere ad alcune domande e sollecitazioni nate dalla lettura del volume su alcuni aspetti particolari. FD: presentando il lavoro ne individui due obiettivi principali: raccontare le biblioteche, nelle loro caratteristiche attraverso i dati disponibili e avvalersi di competenze estremamente diversificate per raggiungere una visione interdisciplinare del sistema biblioteca. Leggendo i diversi contributi a me sembrano obiettivi ben conseguiti. Ma ci sono state specifiche difficoltà da superare su entrambi i fronti? E in caso affermativo, quali sono state? CF: Il libro parte da un presupposto che mi piace esplicitare utilizzando le parole di Donatella H. Meadows, una delle autrici del famoso rapporto I limiti dello sviluppo del 1972 che ha avviato la riflessione che porta oggi all’Agenda 2030: «Il confine giusto per riflettere su un problema raramente coincide con il confine di una disciplina accademica. Idealmente, dovremmo avere la flessibilità mentale per trovare il confine appropriato a ogni nuovo problema». (1) Ecco, con questo libro il mio tentativo è stato quello di delineare i confini utili a fornire sulle biblioteche “uno sguardo nuovo” che – non a caso – è il sottotitolo del libro. La dimensione dell’interdisciplinarità che io ho sempre praticato in questo caso ho cercato di concretizzarla sviluppando la dimensione del “gruppo”, ineludibile dal mio punto di vista oggi per qualsiasi tipo di ricerca a partire dall’idea che le cose importanti non si fanno mai da soli. Il volume presenta 14 contributi e sono 20 gli autori che hanno messo al centro dell’attenzione la biblioteca analizzandola e raccontandola attraverso strumenti, approcci e sensibilità molto diverse: dalla biblioteconomia alla geografia, dalla statistica al management. Per me è stata una esperienza straordinariamente importante e arricchente anche umanamente e mi piacerebbe che il lettore di questo nostro lavoro sentisse esattamente questo tipo di sensazione. Come tu stesso dici però non sono mancate criticità e difficoltà. La prima è stata quella di valorizzare questi diversi approcci disciplinari mantenendo però l’attenzione su un obiettivo comune e rispetto ai dati renderli protagonisti senza farsi schiacciare dai numeri. Diciamo mettere i dati a servizio di una narrazione capace di valorizzare l’approccio sistemico che abbiamo sposato. FD: nel primo contributo Le biblioteche nel “sistema benessere”, di cui sei autrice, la centralità delle biblioteche nel sistema benessere supera di slancio ogni perplessità “riduzionista” sul loro futuro prossimo. Tu stessa però evidenzi come, nelle visioni generali non specialistiche ma anche nella pratica professionale, elementi importanti segnalino la permanenza di quello che definisci uno sguardo “rivolto ancora troppo all’interno”. Quali passaggi sono essenziali, sul breve periodo, per consentirci decisi passi avanti? CF: Comprendere le cose in maniera sistemica significa  inserirle in un contesto, stabilire la natura delle loro relazioni e inquadrarne chiaramente lo scopo. Pensare alle biblioteche come elementi del “sistema benessere” rende sicuramente riduttivo continuare a pensare che le biblioteche agiscano in una sfera sola: solo come servizio di supporto allo studio e alla ricerca, solo nella sfera dell’occupazione del tempo libero con la pubblica lettura ecc.  Il punto di vista che è necessario assumere – che dovrebbero adottare prima di tutto gli addetti ai lavori – è quello di comprendere, misurare e comunicare come le biblioteche possano aiutare a fronteggiare le sfide sociali con le quali tutti noi come cittadini siamo chiamati a confrontarci, valorizzando il loro core business di servizio culturale (anche a seconda della diversa tipologia): l’apprendimento continuo, l’innovazione culturale, il contrasto ai divides e agli analfabetismi – quello funzionale, quello di ritorno, quello emotivo, gravissimo problema della nostra contemporaneità, specialmente dopo i due anni vissuti all’insegna del distanziamento sociale – l’inclusione sociale, lo sviluppo di comunità ecc. Ecco, dunque, che le attività di ricerca che intendono indagare la relazione che le persone hanno con le biblioteche oggi dovrebbero essere orientate a rispondere a una domanda che suona più o meno così e che non perdo mai occasione di ricordare: a quale interesse collettivo possono rispondere le biblioteche nella contemporaneità?  FD: trovo che l’importanza di contributi quale quello di Fabrizio Maria Arosio e Alessandra Federici Il profilo delle biblioteche attraverso i dati, stia nella messe di dati, tutt’altro che raw ma bene analizzati dai due autori, in modo tale da rendere inoppugnabili alcune delle criticità evidenziate. Ne deriva una sollecitazione a rendere più sofisticate le capacità di analisi del dato già peraltro presenti nella disciplina biblioteconomica?   CF: Il contributo dei colleghi dell’Istat è fondamentale in questo libro perché dal mio punto di vista costituisce le fondamenta del volume. Tante delle riflessioni che vengono presentate poggiano sulla loro analisi ma voglio approfittare per ricordare più in generale il ruolo straordinario che l’Istat ha in questo momento nel fornire dati su/per le biblioteche italiane che rappresentano qualcosa di davvero unico nella storia del nostro paese: il censimento delle biblioteche è arrivato alla terza annualità, abbiamo una batteria di domande all’interno della fondamentale statistica annuale multiscopo Aspetti della vita quotidiana e infine un indicatore appositamente dedicato alle biblioteche nel Rapporto sul benessere equo e sostenibile. Diciamo che questo è un esempio concreto di quel concetto di “unione che fa la forza” che ho cercato di esplicitare prima. Il lavoro con l’Istat di questi anni è stato straordinariamente importante ma permettimi di approfittare per ricordare che i veri protagonisti sono i bibliotecari. Specialmente per il censimento sono loro a dover essere consapevoli che si tratta di una straordinaria opportunità per raccogliere informazioni preziose a scopo decisionale. Per quanto riguarda invece le capacità di analisi del dato già peraltro presenti nella disciplina biblioteconomica alle quali facevi riferimento, hai perfettamente ragione. Poco tempo fa a Paderno Dugnano c’è stato un bel convegno organizzato da CSBNO  in memoria di Rino Clerici dedicato a questi temi (https://www.youtube.com/watch?v=XLNerHq219g) dove sono state raccontate esperienze in termini di analisi dei dati che concretizzano quella visione di interdisciplinarità rinnovata della quale stiamo parlando. Mi piace ricordare a questo proposito la figura di una data scientist nello staff delle Biblioteche di Milano. Un fatto che ci racconta concretamente come sta cambiando l’approccio ai dati anche nel nostro settore. FD: l’introduzione del concetto di fan club, operata da Paola Dubini e Alberto Monti nel loro Essere luoghi di comunità, rappresenta un altro importante passo avanti nella buona pratica quotidiana di biblioteche la cui missione si rafforza grazie alla condivisione con i propri utenti. Ne sono piacevolmente colpito ricordando come, anche negli anni passati, molte strutture bibliotecarie abbiano tratto forza dalla vicinanza del proprio pubblico. Dove occorre incidere per rafforzare questo paradigma? CF: Il libro delinea un panorama abbastanza preciso che potrei descrivere a partire dalla drastica riduzione delle persone che le hanno frequentate negli ultimi due anni. Erano il 15% circa gli utenti delle biblioteche nel 2019 e sono stati poco più del 7% nel 2021. Il fan club di cui parlano Dubini e Monti nel loro bellissimo saggio è chiaramente dentro quel 7%. Il messaggio che vogliamo lanciare è prima di tutto questo: peccato non coinvolgere il fan club perché sono esattamente quelli gli utenti che sanno come si inserisce la frequentazione delle biblioteche nella vita quotidiana. L’altro messaggio è cominciare a guardare oltre, ovvero al restante 93%. Le attività di ricerca applicata da realizzare in futuro è a questo pubblico che devono guardare, con una certa urgenza. La drastica riduzione nella frequentazione delle biblioteche che ho richiamato prima non è omogenea e sarebbe sbagliato rimanere sulla valutazione della media annuale che spesso nasconde profonde differenze. Guardando con attenzione i dati dell’Istat si nota che il crollo è decisamente determinato dalle fasce d’età più giovani, quelle che hanno sempre rappresentato il pubblico più presente. Per altro il pubblico che esprime il maggior livello di uso della biblioteca legato alla socialità, all’incontro con gli amici ecc. Credo sia chiaro in quale direzione lavorare. FD: Giovanni Solimine, nel suo Le forme della lettura in biblioteca, sulla base delle evidenze derivanti da una ricerca sulle letture effettuate in biblioteca, intravede un’assimilazione tra i comportamenti degli utenti delle biblioteche e quelli delle librerie, domandosi se la specificità della lettura in biblioteca non si vada perdendo. Creerà ciò una nuova difficoltà ai sistemi bibliotecari o sarà un cambiamento indolore? CF: Giovanni Solimine propone nel suo saggio una visione come al solito ampia e illuminante. Il tema di fondo in questo caso è il ruolo delle biblioteche nel “sistema del libro e della lettura” a partire da una indagine  realizzata dalla fondazione Bellonci che non ha precedenti per le sue dimensioni e che per la prima volta ha studiato a livello nazionale cosa leggono gli utenti delle biblioteche di base in Italia. In questo contributo viene raccontata la lettura in biblioteca come emerge dall’analisi delle letture effettuate nelle biblioteche italiane nel triennio 2018-2020, con l’obiettivo di approfondire la specificità del ruolo esercitato dai servizi bibliotecari, in particolare quelli delle biblioteche pubbliche di base, nel panorama delle pratiche di lettura nel nostro paese. Quattro sono le questioni alle quali viene dedicata una specifica riflessione: lo scostamento della lettura in biblioteca rispetto al mercato librario; i condizionamenti territoriali; l’impatto dei premi letterari e delle attività promozionali; gli effetti del digitale. Tutti temi centrali. FD: In Italian libraries do it better Riccardo Demicelis e Gianni Stefanini raccontano, giustamente con orgoglio, l’esperienza della Rete delle reti. Nel loro contributo sono evidenziati i numerosi avanzamenti che lo sviluppo della Rete ha generato, in termini di impostazioni istituzionali, di impiego delle tecnologie, di problem solving. Tutto ciò, osservo, desta ancora maggiore interesse  se si considerano le numerose fratture, economico-sociali e psicologiche, di questo Paese. Quale è, a tuo avviso, la replicabilità di quest’ esperienza, nel breve periodo, in altri segmenti del nostro sistema bibliotecario? CF: Quella della Rete delle reti è una esperienza importante che si sta profondamente radicando. Credo che l’idea di fondo sia sintetizzata molto bene dal claim “In ogni biblioteca, il meglio delle biblioteche italiane”. Gli autori del saggio ripercorrono la storia di questo vasto movimento di cooperazione nato dal basso, giunto in poco tempo ad assumere respiro nazionale con l’adesione di 36 reti, localizzate in 8 regioni (Calabria, Emilia-Romagna, Lazio, Lombardia, Marche, Piemonte, Toscana, Veneto), per un bacino totale di 13,4 milioni di persone. I partecipanti di questo movimento – ci ricordano gli autori – sono accomunati dall’essersi ritrovati a toccare il “soffitto di vetro” del proprio sviluppo, rappresentato soprattutto da sfide emergenti che, per loro natura, sembrano afferire a un livello di cooperazione ulteriore rispetto a quello in cui le realtà bibliotecarie di solito operano, un livello dove l’unione può fare davvero la differenza FD: Nella parte finale del tuo saggio tracci efficacemente il passaggio dal “coinvolgimento” alla “partecipazione” al “protagonismo” delle persone determinato dall’avvento del digitale. Personalmente ho sempre apprezzato il tuo approccio “coraggioso” agli effetti dell’innovazione che, non per caso, ti ha portato ad approfondire, prima di altri, un tema quale quello del social reading. Ciò non toglie che le contraddizioni determinate dall’innovazione possano essere molteplici. Come fronteggiarle? CF: Credo che sia necessario per le biblioteche mantenere altissima l’attenzione sulle proprie specificità ma anche aprirsi all’immaginazione. Tu hai richiamato l’attenzione su questo passaggio importante dal coinvolgimento alla partecipazione attiva del pubblico, tipico della “cultura orizzontale”, richiamando il volume di Solimine e Zanchini che questa trasformazione descrive così bene. È  in questo scenario che le biblioteche si devono “riposizionare” senza annacquare il proprio specifico, senza abbracciare necessariamente mestieri nuovi ma sapendosi confrontare con essi. L’esempio che portavo prima rispetto alle biblioteche di Milano è illuminante. Non possiamo pensare che il bibliotecario debba diventare un data scientist ma è necessario che sappia confrontarsi con questo, con la consapevolezza di essere l’esperto di dominio del quale il data scientist non può fare a meno. FD: Abbiamo terminato, grazie per il tuo tempo, ancora complimenti, a te ed a tutti gli autori, buon lavoro! CF: Grazie a te per aver dedicato spazio a questo libro e per l’opportunità che mi hai dato di parlarne ai lettori di AIB Notizie. (1) Donatella H. Meadows, Pensare per sistemi. Interpretare il presente, orientare il futuro verso uno sviluppo sostenibile, Milano, Guerini Next, 2019 (e-book). Ferruccio Diozzi, ferruccio.diozzi@gmail.com Chiara Faggiolani, chiara.faggiolani@uniroma1.it ","
 Biblioteche, sistema del benessere "
https://aibnotizie.aib.it/un-archivista-in-biblioteca-gli-archivi-dellarte-di-concetta-damiani/,Un archivista in Biblioteca. Gli archivi dell’arte di Concetta Damiani,,AIB Notizie,,31 Gennaio 2024,,HTML,https://aibnotizie.aib.it/,,,,CC BY-SA 4.0," Mercoledì 17 gennaio presso la Sala Convegni della Biblioteca “E.R. Caianiello” dell’Università degli studi di Salerno si è tenuta la presentazione del volume Gli archivi dell’arte. Gestione e rappresentazione tra analogico e digitale  di Concetta Damiani, uscito nel 2023 per Editrice Bibliografica,  con la  presenza dei presidenti delle associazioni professionali campane AIB e ANAI che hanno portato i loro saluti.  La tavola rotonda con l’autrice ha poi visto la partecipazione di  Maria Rosaria Califano, Stefania Zuliani ed Elisabetta Angrisano, moderate da Antonella Trotta. Il volume affronta la dimensione degli archivi legati al mondo dell’arte, il cui trattamento impone la considerazione di fattori archivistici, giuridici, storico-artistici e museali in quanto fonti molto specialistiche e nello stesso tempo fortemente articolate. L’organizzazione e la gestione di questo tipo di archivi, la cura per gli aspetti legati alla creazione dell’opera, alla circolazione dell’idea, del pensiero dell’artista; le questioni legate alla promozione dell’opera d’arte, diventano un tutt’uno con le problematiche di natura più amministrativa e burocratica quali la tutela del diritto d’autore, le attività di riconoscimento e certificazione, le relazioni tra artisti tramandate da lettere, documenti e carteggi e poi, non ultime, le carte che riguardano i rapporti con gli eredi, curatori, collezionisti, istituzioni e studiosi. In ambiente digitale si può  affermare che Damiani delinei molto bene le modalità di espressione e rappresentazione dell’arte contemporanea, anche rispetto alle nuove visioni di produzione e alla necessità di trovare nuovi standard per la gestione di esemplari confezionati con tecniche mai usate e che richiedono tipi di conservazione spesso ancora da elaborare.  L’evento è stato aperto dalla direttrice della Biblioteca centrale di Ateneo Maria Rosaria Califano che ha salutato  e ringraziato  i presenti e l’autrice sottolineando come il volume appena uscito stia già riscontrando grande successo tra i professionisti dei beni culturali per la sua scorrevolezza, la vivacità dell’argomento e il linguaggio fluido con cui  l’autrice comunica le proprie suggestioni. La direttrice ha inoltre sottolineato che l’occasione è unica in quanto si tratta anche di una riunione tra amiche che auspicano, ognuna per i propri  studi e competenze, di continuare a lavorare insieme. Sono seguiti i saluti di Pio Manzo per AIB e Alessia Ricci per ANAI. I due Presidenti,  oltre ai ringraziamenti  di rito, hanno sottolineato come queste occasioni siano importanti per i due settori e come il concetto di multidisciplinarietà si possa ampiamente applicare a lavori di questo tipo in cui sono spesso necessarie una serie di competenze trasversali, consolidate e non proprio banali. Il volume si può considerare una sorta di prontuario, un manuale d’uso, grazie anche ai tanti esempi che propone. Nella tavola rotonda Antonella Trotta, professore associato presso il DISPaC, nel ringraziare  per la comune occasione di incontro e confronto, ha presentato l’intervento di Stefania Zuliani, professore ordinario  al DISPaC che, oltre a ribadire quanto detto fino a questo punto, ha evidenziato come il volume  permetta di capire meglio il mondo degli archivi rispetto al lavoro dell’artista, alle committenze e alle esposizioni. Nello stesso tempo  fa comprendere come gli storici dell’arte non possano arrivare impreparati  alla ricerca in archivio. La speranza è che si possa approfondire ancora meglio il rapporto tra l’artista e la sua documentazione ponendo al centro dell’attenzione l’archivio come elemento fondamentale della riflessione sull’artista, la sua produzione, la sua storia professionale. L’autrice del libro ci accompagna in un viaggio tra archivi di grande valore storico-artistico e culturale rilevando aspetti positivi ma anche alcune forti e dirimenti criticità. L’approccio al volume per gli storici dell’arte che “vanno per archivi”, deve essere  quello di una sorta di guida in maniera che in qualità di studiosi e utenti riescano a prestare la cura dovuta agli archivi in quanto fonti di informazione indispensabili per la ricostruzione della storia dell’arte. Ha preso poi la parola Elisabetta Angrisano, docente di Archivistica presso l’Ateneo salernitano, che ha incentrato  il suo intervento sull’importanza della presenza del professionista nei progetti di riordino e digitalizzazione degli archivi, soprattutto quando essi sono così speciali in quanto investono varie materie. Angrisano ha affermato che “è solo attraverso le attività di riordino ed inventariazione che s’intende assicurare la salvaguardia e la valorizzazione degli archivi e anche l’occasione per far conoscere o anche riscoprire spesso artisti che sono nel tempo finiti nell’oblio”. Infine  si è complimentata con l’autrice che, a sua volta, è intervenuta con qualche riflessione sull’archivio d’artista come universo complesso che comprende non solo cataloghi, documenti, carteggi, ma anche l’atelier stesso, parte integrante del processo creativo dell’artista. Per valorizzare questa complessità, anche alla luce delle nuove tecnologie digitali e all’intelligenza artificiale, gli archivisti e i professionisti del settore artistico hanno iniziato un colloquio proficuo a partire dalla collaborazione con l’Associazione degli archivi d’artista.  L’autrice, nel ringraziare per gli interventi, osserva come l’arte in digitale presenti molti più rischi rispetto alle opere di tipo tradizionale, confezionate con metodi conosciuti e riconoscibili. È quindi importante affiancare una descrizione archivistica puntuale e precisa della digital art e di quegli elementi coinvolti nelle applicazioni digitali in generale. In conclusione hanno salutato  i partecipanti  Antonella Trotta e Maria Rosaria Califano che, in qualità di padrona di casa, ha invitato tutti a seguire gli eventi organizzati dalla Biblioteca Centrale di Ateneo. Chi scrive, presente insieme ad un folto gruppo di docenti, studenti e professionisti dei vari settori citati, pensa  che l’interesse sempre crescente di cui gli archivi d’arte o d’artista sono stati oggetto negli ultimi anni, ha portato alla pubblicazione di saggi e articoli con i quali si è tentato di descrivere questa tipologia di archivio appassionanti e  affascinanti sia dal punto di vista storico che storico-artistico, oltre che per gli  archivisti e i bibliotecari.  Di questa specifica tipologia di archivi si sono già occupati studiosi come Antonia Martorano e prima di lei Francesco Tedeschi. Il libro di Concetta Damiani si inserisce in questo filone di analisi, fornendo però una chiave innovativa, un percorso scientifico utile a navigare tra i molteplici rami in cui si articolano gli archivi d’arte con tutte le difficoltà che la descrizione e la conservazione di tale patrimonio fanno emergere. Si tratta di un libro di piacevole e facile lettura, un piccolo manuale con un’ampia casistica di supporto a disposizione  per il lavoro nei  Beni Culturali. Maria Senatore Polisetti ","
 Archivi dell'arte "
https://aibnotizie.aib.it/biblio-blog-spinea/,Un biblio-blog per la biblioteca di Spinea,,AIB Notizie,,18 Novembre 2012,,HTML,https://aibnotizie.aib.it/,,,,CC BY-SA 4.0," “Letto&Detto” si ispira a “7 de Saber”, una raccolta di interviste pubblicate nel blog creato dalla collega Esther Suriñach ad autori ed autrici ospiti dei gruppi di lettura del Servizio Biblioteche del Dipartimento di Girona (Barcellona/Catalogna). L’obiettivo di “Letto&Detto” è semplice: stimolare l’interesse per la lettura di chi non frequenta o frequenta poco libri e biblioteche, tramite la pubblicazione d’interviste a personaggi del mondo dell’arte, della scrittura, della musica, del giornalismo e della cultura in generale, che si prestano a ricoprire il ruolo di “catalizzatori culturali”. Siamo convinti, infatti, che l’uso corretto della parola ci renda più liberi e che la capacità di esprimerci derivi dalla conoscenza e dall’interpretazione della parola altrui, in particolare degli artisti, dei poeti, degli scrittori. A partire da maggio fino ad oggi il blog ha registrato circa novemila contatti e sono oltre quaranta i personaggi che hanno accettato di farsi intervistare. Tra i giornalisti abbiamo coinvolto Maria Cuffaro e Milva Andriolli di Rai3, Alessandra Chini dell’ANSA, Edoardo Pittalis de «Il Gazzettino»; tra gli attori ricordiamo Natalino Balasso, Ubaldo Pantani, Carlo & Giorgio, Renato Cecchetto, Moni Ovadia; gli scrittori Laura Walter, Guido Sgardoli, Catena Fiorello, Simona Vinci, Ugo Barbàra; i musicisti Lino Patruno, Gualtiero Bertelli, Goran Kuzminac, Roy Paci; i fumettisti e vignettisti Laura Scarpa, Cinzia Poli, Stelio Fenzo. L’intervista, articolata su dieci domande, si suddivide in tre parti. Dopo un cappello biografico, la prima parte è dedicata alla presentazione dell’intervistato: «Perché hai scelto il lavoro/mestiere che fai?»; «Qual è l’aggettivo che meglio definisce la tua attività?». La seconda parte si focalizza sulla biblioteca (il primo ricordo, come definirla, cosa piace di più della biblioteca). È interessante osservare quanto le prime letture e le prime esperienze in biblioteca siano comuni ai più e per chi legge è quindi piacevole potersi riconoscere negli aneddoti che vengono evocati. La condivisione delle emozioni che derivano dalla lettura evidentemente contribuisce a ridurre le distanze e a stemperare le diversità. Una delle domande che stimola le risposte più ricche di coinvolgimento emozionale è la numero 4: «Come definiresti la biblioteca?» e alcune le abbiamo inserite nella sezione “Citazioni” del blog. L’ultima parte dell’intervista è riservata più nello specifico alla promozione della lettura con la richiesta di suggerire alcuni titoli soprattutto ai giovani chiedendo: «Quale è stato il primo libro che hai letto? Quale libro ti ha lasciato un ricordo speciale? Quale libro consiglieresti a un giovane lettore? Leggere fa bene? E perché?». Attingendo a queste risposte, all’inizio dell’estate abbiamo stilato una lista di consigli per la lettura ricavandone un’interessante ed eterogenea bibliografia. L’intervista si chiude con: «A quale altra domanda avresti voluto rispondere?» e qui le risposte sono spesso le più divertenti. Moni Ovadia, per esempio, l’ha definita “da Marzullo” ma poi la domanda se l’è fatta e si è risposto con la profondità che gli è propria. Natalino Balasso, altrettanto profondamente, si chiede invece quando preparare il buffet (!). I link ai siti e alle pagine dedicate alle attività degli intervistati contribuiscono a rendere “Letto&Detto” un metablog che consente di accedere ad una pluralità di contenuti. Scopriamo così biografie e bibliografie, appuntamenti letterari, calendari concertistici e teatrali, mostre, gallerie fotografiche, performances artistiche, recensioni, articoli, inchieste e approfondimenti giornalistici. In futuro il blog sarà implementato con pagine che, parallelamente alle interviste, ci auguriamo riusciranno ad offrire ulteriori spunti di riflessione, di ricerca o di mero stimolo della curiosità nei confronti della lettura e delle biblioteche. Un’idea è quella di raccogliere delle brevi schede che raccontino esperienze di promozione della lettura di altre realtà. Ma “Letto&Detto” si prefigge soprattutto di invogliare a frequentare la biblioteca e di stimolare la lettura e non necessariamente solo di libri di carta. A questo proposito ci piace ricordare la risposta che lo scrittore Ugo Barbàra ha dato alla decima domanda: «A quale altra domanda avresti voluto rispondere?» «E-book o carta? Entrambi, perché l’incipit di “Cent’anni di solitudine” o la chiusa de “Il giovane Holden” fanno innamorare sia che siano scritti su carta, su un tablet, su un muro o incisi sul legno». marino.marini@biblioteca-spinea.it ","
"
https://aibnotizie.aib.it/un-libro-da-consigliare/,Un libro da consigliare,,AIB Notizie,,23 Ottobre 2020,,HTML,https://aibnotizie.aib.it/,,,,CC BY-SA 4.0," Riceviamo e volentieri pubblichiamo dal  Consorzio Culturale del Monfalconese e dal sistema bibliotecario BiblioGo un articolo sul concorso  “Un libro da consigliare”. Arriva alla sua tredicesima edizione il concorso “Un libro da consigliare”, indetto dal Sistema Bibliotecario BiblioGO! e dal Consorzio Culturale del Monfalconese, organizzato  nell’ambito delle attività del progetto regionale di promozione alla lettura LeggiAMO 0-18. Quest’anno, per la prima volta, il Concorso si rivolge a tutti i ragazzi dagli 11 ai 18 anni che risiedono in Friuli Venezia Giulia. I ragazzi del Friuli Venezia Giulia dell’età delle scuole secondarie sono invitati a scegliere un libro che hanno amato e consigliarlo ai loro coetanei. Ciascun ragazzo può scegliere di spiegare perché ha scelto di consigliare quel libro attraverso: un elaborato scritto, oppure creando un disegno, un fumetto o una breve graphic novel, o producendo un video, o componendo una canzone o ancora realizzando una fotografia. Alcuni di questi lavori sono individuali, altri si possono fare in gruppo e i ragazzi possono svolgere i loro lavori a casa, a scuola, in biblioteca, anche con la guida di genitori, docenti o bibliotecari. Gli elaborati con i consigli di lettura potranno essere consegnati con diverse modalità: di persona nelle Biblioteche del Sistema Bibliotecario BiblioGO! o alla mail partecipa@unlibrodaconsigliare.it,  entro domenica 8 novembre e verranno giudicati da una giuria di ragazzi. I  premi in palio vanno da buoni spesa per libri o materiale tecnologico ad abbonamenti per il cinema. I ragazzi, ma anche i genitori, gli insegnanti, gli educatori e i bibliotecari che fossero interessati a partecipare o a coinvolgere figli studenti o utenti in questa avventura trovano tutte le informazioni su www.unlibrodaconsigliare.it. Qui è possibile scaricare il regolamento e reperire tutti i riferimenti per l’invio degli elaborati. Con l’auspicio che l’allentarsi dell’epidemia consenta nuovamente ai ragazzi di potersi confrontare e di collaborare – pur sempre in sicurezza – a questi progetti, “Un libro da consigliare” conferma la sua volontà di creare un circolo virtuoso di scambio di consigli di lettura che coinvolga i giovani in un contagioso ed energico passaparola. INFO: www.unlibrodaconsigliare.it – info@unlibrodaconsigliare.itFB: www.facebook.com/unlibrodaconsigliare/IG: www.instagram.com/unlibrodaconsigliare2020/ Cristina Benoni info@unlibrodaconsigliare.it  ","
 Concorso di lettura "
https://aibnotizie.aib.it/un-manifesto-per-la-ludic-history/,Un Manifesto per la “Ludic History”,,AIB Notizie,,24 Giugno 2023,,HTML,https://aibnotizie.aib.it/,,,,CC BY-SA 4.0," Conversazione di Francesco Mazzetta con i promotori Lo scorso 21 maggio al PLAY di Modena (la principale fiera italiana dedicata al gioco da tavolo e di ruolo) è stato presentato il Ludic History Manifesto dai suoi ideatori e promotori: Glauco Babini (tra i fondatori e direttori di PLAY, collabora con il Game Science Research Center, ha progettato giochi come Repubblica Ribelle, Memorie coloniali e Radio Victory ed è membro di AIPH), Mirco Carrattieri (responsabile scientifico di Liberation Route Italia, è stato presidente di Istoreco, direttore del Museo di Montefiorino e direttore dell’Istituto Nazionale Ferruccio Parri) e Mirco Zanoni (coordinatore delle attività culturali dell’istituto Alcide Cervi, si occupa di memoria e di storia contemporanea ed è giocatore e consulente per giochi da tavolo). A loro chiediamo di spiegarci di cosa si tratta. Cos’è la “ludic history” e perché realizzarne un “manifesto”? “Ludic History” è una espressione coniata da Glauco Babini, uno dei fondatori di Play Modena, che abbiamo fatto nostra nel gruppo “Storie in scatola”, nato lo scorso anno per fare storia giocando ai board games. Da tempo come storici, game designers e scholars o anche semplici giocatori riflettiamo sul valore e la potenzialità storica dei giochi e ci sembrava importante avviare una discussione pubblica e interdisciplinare sul tema. Abbiamo individuato l’occasione nel 150° anniversario della nascita di Johan Huizinga, il grande storico olandese il cui Homo ludens è uno dei nostri testi di riferimento. In quella occasione, il 7 dicembre 2022, abbiamo lanciato una versione alfa del nostro Manifesto, che è stata sottoposta a un vaglio online, che ha portato alla versione beta. In seguito alla discussione in sede di gruppo di lavoro Storia e gioco dell’Aiph e di commissione Game and history del Game Science Reasearch Center siamo arrivati a una versione gamma, che abbiamo di recente presentato sia a Play 2023 che alla V Conferenza Aiph. Con questa iniziativa un po’ provocatoria ci proponiamo di avviare un dibattito pubblico che dia rilievo a un tema troppo spesso considerato di nicchia e che invece riteniamo importante in quello che Eric Zimmerman ha definito il “secolo ludico” Qual è la relazione tra la “ludic history” e la “public history”? La ludic history è fin dal nome collegata alla public history. Non a caso abbiamo scelto una espressione inglese e che è in assonanza con la PH. Siamo sostenitori della PH da quando è sbarcata in Italia una decina di anni fa, perchè questo approccio dà dignità scientifica e consente una riflessione matura su pratiche già in voga da decenni, che hanno a che fare con la divulgazione del sapere storico, ma anche con la sua utilità sociale e il suo rilievo pubblico. Siamo dunque parte del gruppo Storia e gioco dell’Aiph e abbiamo preso parte a tutte le conferenze nazionali. Crediamo si debba vigilare perchè la PH non sia solo una moda o una etichetta accademica, ma un campo di lavoro aperto e plurale in cui i vari modi di rappresentare il passato possano dialogare, nel rispetto delle esperienze e delle competenze. Da questo punto di vista ci sembra che il gioco rappresenti un settore in grande crescita e quindi di notevole interesse: attraverso questo canale molte persone, soprattutto giovani, maneggiano contenuti storici e sarebbe importante diffondere un approccio critico ad essi. Il confronto tra storici e game designers, ma anche operatori della memoria, esperti di formazione e semplici giocatori ci sembra interessante e potenzialmente fecondo. Giochi a sfondo storico (da Assassin’s Creed a Through The Ages) o la storia come gioco (ad esempio con le narrazioni non lineari – i “libri-game” – di eventi storici a scopo didattico)? Fin da subito, pur apprezzando queste dimensioni, ci siamo posti come obiettivo di superare tanto la storia-sfondo quanto la didattica ludica. Queste due pratiche infatti rendono storia e gioco strumentali l’uno all’altra, mentre il nostro scopo è di provare a seguire la strada più impervia, quella di una integrazione dei due ambiti, che rispetti le caratteristiche di entrambi. Quindi non un passato generico come mero scenario per meccaniche astratte; né un uso del gioco per insegnare la storia, che ne sacrifica la volontarietà e il divertimento. Piuttosto lavoro congiunto di storici e game designers per costruire giochi che veicolino contenuti storici attraverso ambientazione e personaggi, ma anche meccaniche e dinamiche, adottando quella “autenticità selettiva” che consente non solo di riprodurre quanto effettivamente realizzatosi o di inventare scenari impossibili, bensì di ricreare i diversi scenari di una realtà storicamente possibile, con i vincoli e le libertà che ciò comporta. E tutto questo rispettando l’ampia gamma di possibilità (e complessità) che offrono le diverse tipologie di gioco: la ludic history può chiedere e a sua volta offrire all’universo dei videogames elementi unici, così come arricchire le esperienze dei giochi di ruolo e di storytelling e svilupparsi in modo ancora differente nei giochi da tavolo, dove l’intreccio tra astrazione e rappresentazione fornisce stimoli peculiari. L’ultima versione del Manifesto della Ludic History si può scaricare dalla pagina Facebook ad esso dedicata (https://www.facebook.com/p/Manifesto-della-Ludic-History-100088443554673/) dove si può rimanere aggiornati anche sulle iniziative storico-ludiche in programma, anche in biblioteca. Francesco Mazzetta  francesco.mazzetta@gmail.com  ","
 Ludic History "
https://aibnotizie.aib.it/manenti-nuovo-aib-notizie/,Un nuovo orizzonte per l’AIB,,AIB Notizie,,9 Luglio 2014,,HTML,https://aibnotizie.aib.it/,,,,CC BY-SA 4.0," Con questo numero di AIB Notizie si inaugura una nuova fase di vita della nostra rivista, in cui si cercherà di rendere ancora più efficace questo strumento di informazione e aggiornamento per i nostri Associati e per la comunità bibliotecaria in generale. Negli ultimi tempi l’Associazione, in particolare per la sua comunicazione interna, si è avvalsa in modo sistematico di newsletter con lo scopo di far conoscere agli Associati anche le attività meno visibili ma importanti, come l’attività politica, alla quale sono state dedicate tante energie anche nel mandato del Comitato esecutivo nazionale 2011 – 2014, recentemente concluso. Occorreva quindi ricalibrare quantomeno i profili delle newsletter e di AIB Notizie. Questo compito verrà svolto dal Segretario Generale Monica Rossi, che succede a Gabriele De Veris che ringraziamo, assieme a tutta la redazione e agli autori per il grande lavoro svolto. In questi giorni il CEN, sentito anche il parere del Consiglio Nazionale dei Presidenti regionali, sta mettendo a punto il documento sulle Linee di mandato per l’Associazione fino al 2017. È quindi particolarmente opportuno in questa sede fornire alcuni elementi di analisi e discussione. Con la riforma dello Statuto prima e del Regolamento di iscrizione poi, l’Associazione si è decisamente e concretamente avviata verso la trasformazione in associazione di professionisti, anche se rimane fondamentale l’azione complessiva di advocacy che pone in primo piano le biblioteche. Quindi, sia nell’azione strategica che nell’azione quotidiana, la professione e l’advocacy delle biblioteche saranno i focus su cui lavorare, come anche indicato nell’Assemblea generale degli Associati a Roma il 29 novembre 2013 L’orizzonte di lavoro sarà caratterizzato da attenzione particolare alle problematiche dei giovani colleghi e al confronto sistematico con altre realtà, nazionali e internazionali. Il metodo utilizzato sarà il più partecipativo possibile, a partire dal rapporto con Sezioni e CNPR, ma anche con tutti quelli che hanno responsabilità, incarichi associativi e con gli Associati in generale. Come è noto sono stati già fatti primi esperimenti in proposito (call per la composizione delle Commissioni nazionali e per il 58° Congresso, consultazioni “aperte” per il regolamento d’iscrizione e per il codice deontologico), ma occorre cercare di allargare la partecipazione a tutti facendo diventare queste modalità parte essenziale delle prerogative degli Associati, nonché uno dei buoni motivi per associarsi. Le sfide che abbiamo davanti ci metteranno a dura prova. Dovremmo dare efficacia al riconoscimento professionale, cercando di intervenire su leggi e provvedimenti (nazionali, regionali, locali, “di comparto”) non solo strettamente legati al mondo dei beni culturali. Vorremmo disegnare una figura professionale che si adegui ai livelli dei paesi avanzati anche in questo campo. Nel frattempo tenteremo in tutti i modi non tanto di difendere questa o quella biblioteca, ma la funzione che tutte le biblioteche, nelle loro diversità genetiche e storiche, hanno. Per realizzare questi obiettivi, abbiamo bisogno del supporto e della collaborazione attiva di tutti gli Associati, cercando di “contaminare” con le nostre azioni e buone pratiche anche chi associato non è. L’allargamento della base associativa – la cui rappresentatività e forza non ci può attualmente soddisfare – non è solo uno degli scopi dell’Associazione, ma il motore e la misura dell’efficacia di quello che stiamo, tutti assieme, cercando di fare. di Enrica Manenti – manenti(at)aib.it – Presidente Nazionale AIB ","
"
https://aibnotizie.aib.it/un-posto-al-sole-npl/,Un posto al sole per Nati per Leggere,,AIB Notizie,,6 Marzo 2013,,HTML,https://aibnotizie.aib.it/,,,,CC BY-SA 4.0," Alzi la mano chi non ha mai visto una puntata di “Un posto al sole”, la più longeva delle soap italiane. Tutti, almeno una volta, facendo zapping nel discutibile caleidoscopio televisivo del nostro paese, ci siamo imbattuti nelle ambientazioni e nelle storie quotidiane del condominio di via Posillipo e dintorni. Sullo sfondo di una Napoli in massima parte aderente a quella reale, la vita di decine di personaggi si intreccia con la cronaca e con il tempo che scorre lasciando le sue tracce, nella realtà quanto nella finzione. E forse è proprio questa una delle carte vincenti di “Un posto al sole”: raccontare la vita come è, nel tempo che ci è stato consegnato e nella trama che tutti siamo chiamati a tessere. Lo confermano gli sceneggiatori, un team affiatato che negli studi Rai di viale Marconi a Napoli instancabilmente immagina e ritrae, puntata dopo puntata, storie i destini. E proprio dagli sceneggiatori della soap, alcuni dei quali giovani papà “natiperleggere”, è germogliata l’intenzione di introdurre il progetto nazionale di promozione della lettura a voce alta Nati per Leggere nella soap. Nata più di un anno fa, l’idea ha fatto la sua strada, fino a consolidarsi e a diventare una storia. Dalla penna degli sceneggiatori al video il passo non è stato breve: riunioni, approfondimenti, confronti tra la produzione e il Coordinamento Regionale campano, per comprendere il progetto in tutte le sue sfumature al fine di tratteggiarlo al meglio e inserirlo nel contesto e nella storia giusta. Tra scene in esterno ed interno, diversi i volti “storici” della soap coinvolti, primi fra tutti quelli di Angela e Giulia, rispettivamente figlia e madre, donne fortemente impegnate nel sociale, che “incontrano” Nati per Leggere e ne comprendono la potenzialità e il valore, tanto da decidere di promuoverlo grazie alla Fondazione gestita da Giulia. Significativa la scena di cui è protagonista Franco, compagno di Angela e papà della piccola Bianca, che esprime le comuni, iniziali difficoltà di un papà a leggere a voce alta insieme alla sua bambina. È così che Nati per Leggere ha “conquistato il suo posto al sole” nella puntata del 3 dicembre scorso. Grande entusiasmo tra i volontari del progetto sparsi in tutta Italia nei commenti sulla pagina Facebook Nati per Leggere; altrettanto nella produzione, che ha registrato uno share del 9,07%, con picchi significativi nelle scene in cui il Progetto è stato protagonista assoluto (sintesi della puntata con le scene NpL). Nel corso dei suoi diciassette anni di attività “Un posto al sole” ha dimostrato di non essere la canonica soap basata unicamente su amori, intrighi e misfatti che soddisfano i più diversi palati. La peculiarità che la distingue da tutte le altre è la sua apertura alle tematiche sociali, l’attenzione a problematiche di stringente attualità come disoccupazione, camorra, devianze giovanili, dispersione scolastica, disagi metropolitani. L’attenzione al “qui ed ora”, alla cronaca, alla vita vera, ha portato la produzione a rendere il programma un traino di buone pratiche, narrate anche attraverso l’introduzione di progetti realmente esistenti. Le volontarie di Nati per Leggere Campania hanno colto con entusiasmo l’opportunità che è stata offerta da RaiTre in termini di visibilità e diffusione del Progetto: un’occasione da non perdere, quella di poter far arrivare il messaggio alla vasta e composita platea della soap. Il desiderio prevalente di fare il bene del Progetto introducendolo nelle famiglie a ora di cena ha avuto la meglio sulle timidezze personali e sulla soggezione della telecamera. Ed ecco che due volontarie di Napoli si sono trasformate, per un giorno, in perfette interpreti di sé stesse: con la complicità di una splendida giornata di sole, nei giardinetti di San Giovanni a Carbonara a Napoli è stato riprodotto un usuale setting per un’attività di lettura a voce alta all’aperto. Sulla scena, insieme alle mamme e ai bambini, non potevano mancare tanti libri, tutti provenienti dalla collezione “Pasquale Causa” del gruppo Nati per Leggere campano (Qui alcune testimonianze: https://www.facebook.com/notes/biblioteca-comunale-fausto-sabeo-di-chiari/nati-perleggere-a-un-posto-al-sole-qualche-indiscrezione-dalbackstage/10151264901148629). La finzione si è poi trasformata in realtà: tutti i momenti di pausa sono stati sfruttati dalle volontarie per leggere insieme ai bambini e parlare con le mamme del Progetto e del Punto Lettura Nati per Leggere, primo nucleo di biblioteca per bambini della città di Napoli, inaugurato il 5 ottobre 2012 presso il PAN Palazzo delle Arti Napoli, e nato grazie all’alleanza tra Nati per Leggere e il Comune di Napoli. “Un posto al sole” ha saputo dare una chiara idea di ciò che significa leggere a un bambino, dimostrando quanto Nati per Leggere trasmette da tredici anni alle famiglie per mezzo della sua rete di pediatri, bibliotecari, volontari: un adulto che legge ad alta voce per un bambino compie un gesto d’amore. Su questa solida, comprovata certezza, e sui benefici dell’intervento precoce della lettura a voce alta in famiglia, Imma e Maria Grazia hanno accettato di essere il volto e la voce di tutti  coloro che in Nati per Leggere si riconoscono e che sostengono il Progetto in tutta Italia, costituendone vera anima e linfa. tizianacristiani@libero.it simona.fiscale@libero.it ","
 Nati per Leggere "
https://aibnotizie.aib.it/accademia-poggio-montevarchi/,Un rinnovato presidio culturale nel Valdarno: l’Accademia del Poggio in Montevarchi,,AIB Notizie,,16 Dicembre 2014,,HTML,https://aibnotizie.aib.it/,,,,CC BY-SA 4.0," Lo scorso 6 dicembre si è tenuta l’inaugurazione della sede profondamente rinnovata dell’Accademia Valdarnese del Poggio in Montevarchi ad Arezzo, che comprende il Museo Paleontologico e la Biblioteca Poggiana, nata nel 1809 pochi anni dopo la fondazione dell’Istituzione con la quale si intendeva ridar vita «idealmente a quei conversari che Poggio [Bracciolini] teneva nella sua villa di Terranuova» [Giuseppe Tartaro. L’Accademia Valdarnese del Poggio. Due secoli di storia e di ricerca. Firenze : Aska, 2014, p. 7]. Per l’occasione sono state organizzate numerose visite guidate, proseguite fino a lunedì 8 con la partecipazione di un migliaio di persone, tenute anche dal presidente dell’Accademia, Franek Sznura, e dal direttore della Biblioteca, Lorenzo Tanzini. Si tratta di un risultato rimarchevole, sia considerando il precedente periodo di drastica riduzione dell’accessibilità delle risorse museali e bibliografiche in conseguenza dell’avvio, nel 2008, dei lavori di ristrutturazione dei locali dell’ex convento di San Ludovico a Cennano, sia anche quale primo concreto riscontro alle politiche messe in atto dalla presidenza dell’Istituto e volte a ribadire la mission dell’Accademia quale luogo di «libero esercizio della cultura e sviluppo etico della società» [cfr. Carta dei servizi della Biblioteca], vero e proprio «nucleo di resistenza civile in un momento drammatico di degrado morale e civile» [Tartaro, cit., p. 43], ormai conclamato anche in Valdarno. È significativo in questo senso che nella Carta dei servizi della Biblioteca se ne sia voluto rimarcare il ruolo pubblico di «patrimonio della comunità liberamente e gratuitamente fruibile», pur nel rispetto dell’identità dell’«istituzione di cui è parte» e delle ovvie «esigenze di conservazione» delle risorse bibliografiche e documentarie, e che le siano stati riservati nuovi spazi contestualmente al riallestimento del Museo paleontologico. La Biblioteca, che ha una consistenza di circa 30.000 volumi, si identificava in precedenza principalmente con la Sala grande, che continua ad ospitare negli arredi originali il Fondo storico dell’Accademia accresciutosi nel tempo con i libri provenienti da alcuni conventi soppressi – nel 1813 quelli del Vivaio dell’Incisa e di Vallombrosa, nel 1866 dei Cappuccini di Montevarchi – oltre che da donazioni di privati, fra le quali nel 1873 gli 8.000 volumi del conte Filippo de’ Bardi. Ad essa si aggiungono i nuovi ambienti, che consistono in un locale per l’accoglienza degli utenti, la distribuzione dai depositi e le informazioni con postazioni per la consultazione dei cataloghi e delle banche dati, e nell’ampia sala di lettura, dove sono collocati ad accesso libero il Fondo Toscano – la parte viva della collezione avviata negli anni ’80 del Novecento, di carattere multidisciplinare con volumi riguardanti il Valdarno superiore o la Toscana più in generale – e una sezione di periodici, alimentata soprattutto dagli scambi attivi tra l’Accademia e numerose istituzioni culturali toscane, anch’essa riferibile a vari settori scientifici e di interesse regionale e locale. Rispetto al passato, l’orario di apertura al pubblico della Biblioteca è stato ampliato (15-19 dal martedì al venerdì e 9-12 il sabato) grazie anche alla collaborazione con la cooperativa Itinera C.E.R.T.A e all’ausilio di volontari. Il materiale bibliografico moderno è reperibile dal catalogo della Rete Documentaria Aretina, della quale da alcuni anni la Biblioteca fa parte; mentre i libri antichi – la cui catalogazione informatica è ancora in corso – sono visualizzabili anche dalla sezione Libro Antico del catalogo SBN. Tiziana Stagi – Biblioteca Umanistica dell’Università di Firenze – tiziana.stagi(at)unifi.it ","
 Accademia Valdarnese del Poggio, Biblioteca Poggiana "
https://aibnotizie.aib.it/un-tesoro-ritrovato-libri-per-ragazzi-di-un-secolo-fa-dalla-scuola-di-rocchette-di-fazio-25-28-aprile-2024-rocchette-di-fazio-ex-pieve-di-s-cristina-semproniano-gr/,"Un tesoro ritrovato. Libri per ragazzi di un secolo fa dalla Scuola di Rocchette di Fazio. 25-28 aprile 2024. Rocchette di Fazio, ex pieve di S, Cristina, Semproniano (GR)",,AIB Notizie,,18 Aprile 2024,,HTML,https://aibnotizie.aib.it/,,,,CC BY-SA 4.0," Mostra organizzata dall’Associazione Ippogrifo di Semproniano, con la cura scientifica di Anna Manfron e Lorenzo Baldacchini, progetto grafico e allestimento di Marco Banci.Un tesoro ritrovato: questo il titolo della mostra che si terrà dal 25 al 28 aprile a Rocchette di Fazio nel Comune di Semproniano (GR). La mostra nasce dal ritrovamento di un nucleo di volumi editi in gran parte nei primi decenni del Novecento, tutti provenienti dalla bibliotechina della Scuola elementare di Rocchette di Fazio, che doveva comprendere in origine oltre 200 volumi ed era collocata nella ex Chiesa di S. Cristina. Nella mostra sono esposti circa 40 degli oltre 100 volumi che formano il fondo più antico della Biblioteca comunale di Semproniano. La piccola raccolta di libri, corredata da fotografie dell’epoca, evoca atmosfere, pensieri e fantasie degli anni Venti e Trenta del Novecento, restituendo a una comunità un frammento del suo passato. Questi libri ci parlano di chi li ha pensati e scritti, di chi li ha materialmente stampati, editi e venduti e perfino di coloro che li hanno presi in mano per leggerli, quando hanno lasciato, magari scritti a matita, i loro nomi.Libri per i bambini e le bambine e, in parte, volumi destinati all’aggiornamento pedagogico-didattico di maestre e maestri. Quelli per i ragazzi – filastrocche, racconti, romanzi, opere di divulgazione storica e scientifica – sono quasi sempre illustrati da disegnatori (tra i quali Antonio Rubino, Attilio Mussino, Yambo, Piero Bernardini, Gustavino, Marina Battigelli) che, con le copertine e le figure all’interno, rendevano attraenti i volumi e ne sintetizzavano i contenuti, accendendo l’immaginazione dei piccoli lettori. Libri modesti in apparenza, non sempre in buono stato, ma che diventano col tempo rari documenti di un’epoca, anche per le tracce (timbri, annotazioni, firme) che recano. Esemplare il caso della Civiltà romana di Aldo Lattes e Giuseppe Gallico (Firenze, Battistelli, s.d.) manuale scolastico censurato a seguito delle leggi razziali del 1938 con l’eliminazione della copertina e del frontespizio per cancellare i nomi dei due autori, entrambi di religione ebraica, e proprio per questo rarissimo (a tuttoggi questa è l’unica copia posseduta da biblioteche italiane secondo il catalogo del Servizio Bibliotecario Nazionale).Notevole anche il ruolo delle donne: il mondo dell’educazione ha rappresentato un primo passo per l’emancipazione femminile. La maggior parte del corpo insegnante era costituito da maestre, spesso preferite perché il loro stipendio era molto inferiore a quello dei colleghi maschi. Nei libri per ragazzi della bibliotechina di Rocchette si riconoscono tracce evidenti di un variegato mondo femminile. Troviamo donne autrici, molte traduttrici, una famosa illustratrice e un caso del tutto particolare, quello della fiorentina Elda Bossi (1901-1996) che fu tutte queste cose insieme oltre a essere stata socia di maggioranza, amministratrice delegata e direttrice di case editrici. L’iniziativa – che documenta la sensibilità di un’epoca lontana nei confronti della diffusione del libro e della lettura fino nelle aree rurali d’Italia – si prefigge anche lo scopo di sensibilizzare cittadini e amministratori sull’importanza dei servizi bibliotecari in un piccolo comune, dove purtroppo da molti anni la biblioteca non ha le risorse finanziarie e di personale specializzato per  promuovere la lettura e soddisfare le esigenze informative e culturali della comunità.    ","
 Biblioteche pubbliche Maremma "
https://aibnotizie.aib.it/bibliotheken-in-der-cloud/,Un’esperienza austriaca: Bibliotheken in der Cloud a Linz,,AIB Notizie,,4 Dicembre 2017,,HTML,https://aibnotizie.aib.it/,,,,CC BY-SA 4.0," Uno dei modi di dire diffusi nel linguaggio quotidiano è “essere con la testa fra le nuvole”.  Espressione comune anche in altre lingue europee, per esempio “the head in the clouds” in inglese o “tête en l’air” in francese. In ambito germanofono si  parla invece di uccellini: letteralmente vivere nella terra del cucù (“im Wolkenkuckucksheim leben“). E “Wolkenkuckucksheim: Bibliotheken in der Cloud” è stato il titolo del 33° Congresso organizzato dalla VÖB, VOVereinigung Österreichischer Bibliothekarinnen und Bibliothekare (Federazione delle bibliotecarie e dei bibliotecari austriaci], dal BVÖ, Büchereiverband Österreichs (Associazione delle biblioteche austriache) e dalla Biblioteca Universitaria di Linz, tenutosi nella città sul Danubio dal 12 al 15 settembre 2017 al quale ho avuto modo di partecipare. Naturalmente di argomenti “fuori dalla realtà” non si è trattato, anzi le numerose sessioni  (più di 50 in tre giorni) vertevano su concreti argomenti e più che di nuvole aristofanee si è parlato di un moderno cloud. All’Università Joseph Kepler che ha fatto da cornice all’evento si sono alternati relatori provenienti da Austria, Germania e anche dalla provincia di Bolzano per affrontare temi quali:  il ruolo delle biblioteche nella ricerca e nell’insegnamento; lo sviluppo delle risorse umane e dell’organizzazione come esigenze prioritarie per le biblioteche proiettate verso il futuro; l’impatto dello sviluppo tecnologico sulla società dell’informazione; le biblioteche tra contesti politici ed economici; i compiti tradizionali ed i nuovi servizi; la biblioteca come “terzo luogo”.  Tra le sessioni seguite una ha riguardato l‘Information Literacy (in tedesco  Informationskompetenz) sviluppata in ambito accademico e che dovrebbe diventare pratica abituale in tutti i tipi di servizi. L’accento è stato posto soprattutto su come e con quali strumenti motivare le persone, un percorso che deve necessariamente passare dalle biblioteche. Interessante la tesi dei relatori Michaela Zemanek, Fabian Franke e Gary Seitz (provenienti delle biblioteche dell’Università di Vienna, Bamberg e Berna) che propendono per una formazione ed educazione all’informazione consapevole che parta in primis dai docenti, per poi arrivare tramite queste figure di riferimento anche agli studenti. Altro intervento significativo è stato quello tenuto da Johannes Andresen, direttore della Biblioteca Provinciale “Dr. Friedriche Tessmann” di Bolzano, che ha illustrato l’attività di digitalizzazione avviata già da una decina di anni e l’importanza della cooperazione e delle reti di alleanze e di progetti sviluppati tra vari partner, non esclusivamente in ambito bibliotecario, delle province di Trento e Bolzano. Infine, sempre in tema di digitalizzazione e nell’ambito della sessione BAM (Biblioteche, Archivi, Musei) “Digitalizzare perché” sono stati portati esempi e pratiche dalle varie istituzioni presenti, tra cui il portale “Bavarikon” dedicato all’arte, alla cultura e agli studi regionali e presentato da Klaus Kempf, direttore della Biblioteca nazionale di Monaco di Baviera. Il breve soggiorno austriaco si è concluso con la visita alla “Oberösterreichische Landesbibliothek” (Biblioteca Provinciale dell’Alta Austria) una biblioteca pubblica situata in un edificio dall’architettura particolare di stile razionalista. Possiede circa 500.000 documenti tra libri, giornali e riviste, Cd e Dvd quasi interamente accessibili al prestito, accanto ad una ricca documentazione storica e di conservazione e alle collezioni digitali. In conclusione mi fa piacere rivolgere un particolare ringraziamento a Irene Demetz e Marion Gamper per la loro compagnia e il supporto linguistico.  Claudia Dalla Zotta, Biblioteca comunale di Trento. dallazotta[AT]aib.it ","
"
https://aibnotizie.aib.it/una-biblioteca-per-scampia-idea-store-e-qualcosa-di-piu-a-napoli/,Una biblioteca per Scampia: Idea Store (e qualcosa di più) a Napoli,,AIB Notizie,,22 Dicembre 2017,,HTML,https://aibnotizie.aib.it/,,,,CC BY-SA 4.0," Questo pomeriggio il modello inglese di Idea Store si è concretizzato nel quartiere napoletano di Scampia: la “biblioteca di Scampia”, voluta e pensata da gruppi di cittadini, segnatamente dall’associazione “Resistenza Anticamorra” guidata da Ciro Corona, ha visto la luce all’interno dei locali dell’Officina delle Culture intitolata alla  memoria di  Gelsomina Verde, vittima innocente della camorra. Grazie ad un’efficace combinazione di contributi volontari, esperienze professionali, determinazione dei singoli, di gruppi e di istituzioni,  in pochi mesi è stata allestita  un’ area di biblioteca pubblica con spazi di lettura e di consultazione per utenti di tipo diverso,  è stato creato un primo fondo librario, si sta procedendo alla formazione di una giovane addetta di biblioteca. Determinanti sono stati il lavoro dei volontari;  quello dei detenuti, con misure colpiti da misure non restrittive, che hanno materialmente costruito gli arredi;  l’intervento di ANART, l’Associazione Nazionale Autori Radiotelevisivi  che ha proposto l’idea ed  ha chiesto  ed ottenuto dalla  SIAE, Società Italiana Autori ed Editori, di  finanziarlo tramite i fondi non ripartiti derivanti dalla gestione dei diritti reprografici; la progettazione della società HDRA’; l’ expertise di associazioni come l’AIE, Associazione  Italiana Editori, l’AIB, Associazione Italiana Biblioteche, “Amici di Città della Scienza”; ultimo, ma non meno importante, il sostegno convinto del Comune di Napoli. Nei tempi difficili in cui viviamo non mi sembra il caso di eccedere in ottimismo ma ritengo che per tutti noi sia necessario re-imparare a leggere e comprendere la realtà sociale in cui siamo immersi. Questa piccola esperienza in un’area estremamente difficile e complessa di una città dalle mille potenzialità ma anche dai mille problemi dimostra come l’alleanza di intelligenze, di competenze e di passione è un potente moltiplicatore di ricchezza sociale, quella di cui oggi abbiamo un enorme bisogno e che spesso pensiamo persa per sempre.  Dimostra che i primi investimenti che vanno fatti in questo Paese, non solo a Napoli, sono quelli nella capacità di comprendere le dinamiche della nostra società e i bisogni delle persone e, al tempo stesso, andare loro incontro con soluzioni adeguate. Ho parlato del modello Idea Store all’inizio di questa breve nota e, forse, qualcosa di più perché ancora più complesse e difficili sono alcuni nostri contesti urbani rispetto alle periferie londinesi ed è merito di tutti coloro che alla “Biblioteca per Scampia” hanno lavorato quello di aver ricercato e perseguito con grandissima determinazione l’obiettivo. E’ un vanto per l’AIB essere stata parte del progetto ed è un impegno ulteriore che, penso volentieri assumeremo, quello di consolidare l’esperienza, diffonderla e valorizzarla per favorire ulteriori,  futuri sviluppi in questa direzione in tutte le nostre realtà urbane. Approfondiremo su AIB Notizie  questa “storia di successo” con i protagonisti, per ora un Buon Natale ed un Felice Anno Nuovo a tutti! Ferruccio Diozzi, Direttore di “AIB Notizie”, ferruccio.diozzi@gmail.com         ","
"
https://aibnotizie.aib.it/una-donazione-alla-biblioteca-aib/,Una donazione alla Biblioteca AIB,,AIB Notizie,,25 Febbraio 2019,,HTML,https://aibnotizie.aib.it/,,,,CC BY-SA 4.0,"  La biblioteca dell’AIB da sempre arricchisce la sua raccolta di letteratura professionale grazie alle donazioni di autori, di editori e bibliotecari ma anche di studiosi che, come è naturale, per motivi di ricerca lavorano spesso a stretto contatto con il mondo delle biblioteche. Una delle ultime donazioni ricevute alla fine del 2018, si deve al prof. Eugenio Canone,  dirigente di ricerca del Consiglio nazionale delle ricerche (CNR) presso l’Istituto per il lessico intellettuale europeo e storia delle idee (ILIESI) a Roma, dove si occupa di storia della filosofia del Rinascimento e dell’età moderna, storia della terminologia di cultura e della lessicografia filosofica, opere di Giordano Bruno, edizioni di testi filosofici e iconologia.  Il suo omaggio consiste in dodici volumi, che coprono gli anni dal 1989 al 2000, del periodico tedesco “Gutenberg Jahrbuch”, donazione davvero opportuna poichè la biblioteca ne possedeva solamente un estratto del 1955 ed il volume del 1960. Il “Gutenberg Jahrbuch” è un periodico a cadenza annuale, pubblicato in Germania dal 1929,  specializzato nella storia della stampa e del libro tipografico, che rientra pertanto a pieno titolo nelle finalità proprie della Biblioteca AIB. I volumi si trovano ora a disposizione per la consultazione nella sala di lettura, sugli scaffali destinati ai periodici con segnatura di collocazione PER 280, e la relativa notizia bibliografia è rintracciabile sia dall’OPAC-SBN che dal Catalogo italiano dei periodici ACNP. Vale la pena sottolineare come il “dono” che Eugenio Canone ha fatto alla Biblioteca dell’AIB non si limita ai dodici volumi ricevuti. Ci fa piacere rendere pubblica la spontanea e schietta risposta all’email di ringraziamento per la donazione inviatagli dal  nostro, vicepresidente Vittorio Ponzani. Sono parole di sostegno,  incoraggiamento e di  amicizia, rivolte a tutti i bibliotecari e a quanti contribuiscono con il loro lavoro ed il loro impegno alla gestione ed al funzionamento delle biblioteche. Parole che, nel raccontarci la sua personale visione delle biblioteche, percepite come “risorse” e “realtà viventi”, definiscono in pochi chiari termini, ma con grande efficacia e concretezza, il ruolo fondamentale e vitale che esse rivestono (o devono rivestire) nella società in cui  viviamo, la missione a cui sono chiamate, le responsabilità di cui sono investite. Gent.mo dott Ponzani, grazie del messaggio. Per me – da tempo, anche se vorrei dire da sempre – le biblioteche sono una risorsa fondamentale, non solo di memoria e di cultura. Le biblioteche sono delle realtà viventi, e vivono – oltre della presenza dei lettori – dell’attività di chi ci lavora e di chi, variamente, le sostiene. Dipendesse da me, inserirei per legge un contributo alle biblioteche pubbliche, altro che tassa fissa per la televisione! Sappiamo come già una biblioteca di quartiere possa essere una risorsa e un punto di incontro. Mi consideri un vero amico delle biblioteche, strutture aperte alla conoscenza, e di coloro che ci lavorano pur fra tante difficoltà. Un carissimo saluto, Eugenio Canone Difficile rispondere con eguale incisività se non con un altrettanto spontaneo e, seppur semplice, molto sentito: grazie. Per i volumi e per il suo sostegno, che davvero non sono poco. Federica Olivotto olivotto@aib.it ","
 biblioteca AIB, Donazioni "
https://aibnotizie.aib.it/una-nota-sullattivita-dellifla-european-regional-division-a-rotterdam/,Una nota sull’attività dell’IFLA European Regional Division a Rotterdam,,AIB Notizie,,27 Settembre 2023,,HTML,https://aibnotizie.aib.it/,,,,CC BY-SA 4.0," Da Stefano Parise riceviamo e volentieri pubblichiamo L’attività dell’European Regional Division (ERD) al congresso IFLA di Rotterdam lo scorso agosto è iniziata sabato 19 con un satellite meeting organizzato in collaborazione con Eblida, Naple e PL2030 che si è tenuto nella biblioteca pubblica centrale della città ospitante. L’incontro mirava in primo luogo a individuare i temi su cui sviluppare la collaborazione e il lavoro comune fra le associazioni che a livello europeo si occupano di biblioteche. Uno dei temi al centro della discussione è stato l’inserimento delle biblioteche nel working plan per la cultura della Commissione Europea, un’opportunità che potrebbe concretizzarsi nel prossimo triennio e prevedere anche una linea di finanziamento dedicata.  Un altro tema ha riguardato le prossime elezioni europee del 2024 che possono essere una importante opportunità per le biblioteche di diventare più visibili e di inserire i loro obiettivi nelle agende dei candidati e dei partiti che si contendono i seggi al parlamento europeo. L’ultimo argomento che ha monopolizzato la discussione è stato quello della crisi delle democrazie europee, della avanzata del populismo e della attività che le biblioteche dovrebbero attivare per contribuire a difendere i principi fondanti della loro missione istituzionale. I racconti di colleghi dei “mitici” paesi del nord Europa (Svezia e Finlandia), in cui recentemente sono entrati nelle coalizioni di governo partiti apertamente populisti e xenofobi che pongono sfide inedite per biblioteche e bibliotecari, hanno rappresentato uno shock perché le biblioteche iniziano ad essere letteralmente sotto attacco perché baluardi di libertà e di inclusione. La difesa dei bibliotecari che diventano bersagli di aggressioni (per ora) verbali sui social è stata individuata a livello europeo come una priorità. L’attivismo delle biblioteche sui social per contrastare le fake news con informazioni controllate e attendibili ha registrato invece posizioni contrastanti. I temi discussi nell’incontro confluiranno nel piano d’azione 2023-2025 dell’European Regional Division. Un altro argomento scottante, discusso durante la riunione dell’ERD che si è tenuta domenica 20 agosto, ha riguardato la scelta del Governing Board IFLA di tenere il prossimo congresso annuale a Dubai. Numerose sono state in questi mesi le perplessità, le voci che si sono levate per chiedere a IFLA di ripensarci e le prese di posizioni contrarie, che nel corso dell’incontro sono state ribadite. Molte associazioni – come ad esempio quella svedese, tedesca, finlandese – hanno annunciato che non sosterranno economicamente la partecipazione dei loro iscritti, altre – come l’AIB – hanno chiesto ad IFLA di rivedere la decisione, altre – i francesi – hanno annunciato che non parteciperanno per protesta, altre ancora stanno valutando se uscire da IFLA. In generale i bibliotecari europei e nord americani sono divisi sull’opportunità di partecipare; di tutt’altro tenore le posizioni di alcune associazioni non europee, come quella russa e, più in generale, quelle asiatiche. La contrarietà riguarda la negazione dei diritti umani da parte degli Emirati Arabi nei confronti delle donne e da comunità LGBT, nonché il fatto che non è tollerabile che il paese ospitante decida quali argomenti possono essere discussi durante il congresso. La scelta compiuta ha evidenziato che c’è un problema nel modello di finanziamento dei congressi IFLA, che sono molto costosi e impongono di individuare sedi in grado di sostenere investimenti ingenti; alcuni hanno evidenziato che IFLA dovrebbe ripensare la struttura e la periodicità delle sue conferenze e lavorare con maggiore intensità sulla comunicazione e sulla fiducia dei suoi membri. Il prossimo congresso IFLA è stato anche al centro del Caucus dei delegati italiani, che ha avuto una buona partecipazione (23 delegati) La sessione pubblica organizzata dall’ERD nell’ambito del programma del congresso è stata dedicata a “Biblioteche europee: Piattaforme per la democrazia” e ha visto la partecipazione di Stuart Hamilton, coordinatore ERD e membro neo eletto del Governing Board, di Gvantsa Jobava, vicepresidente dell’Associazione internazionale degli editori, di Delia Dumitrica dell’Università Erasmus di Rotterdam e di Veena McCoole, responsabile del marketing e delle comunicazioni di Newsguard. Stefano Parise ","
 IFLA European Regional Division "
https://aibnotizie.aib.it/una-proposta-per-la-pubblica-lettura-a-napoli/,Una proposta per la pubblica lettura a Napoli,,AIB Notizie,,31 Maggio 2022,,HTML,https://aibnotizie.aib.it/,,,,CC BY-SA 4.0," Dal gruppo Napoli pubblica lettura riceviamo e volentieri pubblichiamo La lettura è uno degli strumenti attraverso cui si può migliorare la vita di ogni comunità assieme ad un efficiente sistema di biblioteche pubbliche che è uno dei fattori che influisce sul tessuto sociale delle città. Proprio sul tema della pubblica lettura, è nata a Napoli, in maniera spontanea, una proposta espressione di cittadinanza attiva per rilanciare il sistema urbano delle biblioteche.  Il 30 maggio, presso il Dipartimento di Giurisprudenza dell’Università degli studi di Napoli “Federico II”, Cortile delle Statue, si è tenuta la conferenza stampa di presentazione delle proposte formulate sul tema delle biblioteche organizzata dal gruppo di studio e di lavoro “Napoli Pubblica Lettura”, costituitosi all’indomani del convegno “Napoli e i nuovi orizzonti della cultura” tenutosi l’1 e 2 dicembre scorsi presso la Società dei Naturalisti in Napoli. Il gruppo, composto su base volontaria e senza scopo di lucro da cittadini provenienti da diverse esperienze professionali e culturali (bibliotecari, docenti, ricercatori, manager, operatori del sociale), anche in rappresentanza di realtà associative e istituzionali, è un gruppo eterogeneo e aperto  che punta a  promuovere una riflessione propositiva che stimoli ed accompagni le istituzioni ad intervenire in maniera organica, strutturale e professionale nel settore delle biblioteche per dare luogo ad un sistema organizzato, qualificato ed efficiente di pubblica lettura. Nella convinzione che lo sviluppo di un sistema di pubblica lettura abbia grande rilevanza per migliorare la qualità della vita e la sostenibilità dei contesti urbani, il gruppo ha prodotto una proposta avente l’obiettivo di porre le basi in Città di una “Rete di pubblica lettura”, incentrata sul concetto di “biblioteca diffusa”, che miri a coinvolgere le diverse tipologie di biblioteche operanti nell’area cittadina. Tale proposta, formalmente candidata all’Avviso emanato dall’Amministrazione comunale di Napoli per la raccolta di “Manifestazioni di interesse” finalizzate alla costruzione del “Piano della Cultura 2022 – 2026”, fa leva su criteri di cooperazione tra istituti bibliotecari di amministrazioni diverse, sulla valorizzazione di esperienze bibliotecarie fiorite dal “basso”, sul coinvolgimento di partner e energie civili che comprenda tutta la filiera del libro, della cultura e del sociale. Punta a realizzare in tempi ragionevolmente brevi (12-18 mesi) un primo prototipo di un sistema per la promozione della pubblica lettura a Napoli, destinato a svilupparsi negli anni seguenti fino a riuscire a mettere in rete l’intera città metropolitana. Ciò partendo da una riqualificazione delle biblioteche comunali, con priorità a quelle inserite in contesti territoriali e sociali svantaggiati e mettendole in rete con le biblioteche e gli enti del terzo settore maggiormente strutturati ed operativi. Per conseguire tali obiettivi la proposta suggerisce al Comune di dotarsi di strumenti di governance e gestionali adeguati, tra i quali una cabina di regia che stabilisca gli indirizzi e definisca le scelte strategiche, un centro servizi con capacità di gestione, un osservatorio permanente in cui siano presenti tutte le tipologie di partner in grado di condurre un monitoraggio costante del contesto. La conferenza stampa, cui sono intervenuti molti operatori culturali e del mondo del sociale, docenti e cittadini, è stata introdotta da Angelo Abignente, delegato del Rettore per la Terza Missione dell’Università degli Studi di Napoli Federico II e da Giuseppina Rubinacci, responsabile della Biblioteca di Diritto Romano del Dipartimento di Giurisprudenza. In particolare, Abignente ha evidenziato l’importanza attribuita dalla Federico II alle attività di Terza Missione, sottolineando i notevoli risultati conseguiti dall’Ateneo ed ha constatato come molti degli elementi caratteristici della Terza Missione siano riscontrabili nelle proposte di Napoli Pubblica Lettura. I contenuti della proposta sono stati illustrati da Ferruccio Diozzi, portavoce del Gruppo “Napoli Pubblica Lettura”, con il quale si sono confrontati Andrea Mazzucchi – delegato del Sindaco di Napoli per le politiche culturali, Giuseppe Perna, presidente dell’Associazione Annalisa Durante ed animatore del “Reading Forcella”, Maria Pia Cacace, presidente dell’Associazione Italiana Biblioteche sezione Campania,  Stefania Colicelli, dirigente scolastico dell’IC Adelaide Ristori, Maria Lucia Siragusa, direttrice della Biblioteca Universitaria di Napoli, Paola Silvi, presidente dell’APS Legambiente Parco Letterario Vesuviano Si attende ora che l’Amministrazione comunale della Città dia seguito operativo alle sue intenzioni sul settore delle biblioteche. Da parte sua il gruppo Napoli Pubblica Lettura continuerà ed estenderà il suo impegno, affinando le proprie proposte, individuando nuovi possibili interlocutori, creando nuove alleanze. Il gruppo Napoli Pubblica lettura è attualmente costituito da: Luigi Arrigo, Francesca Avitabile, Maria Pia Cacace, Carlo Caccavale, Graziano Calci, Antonella Cristiani, Luigi D’Amato, Raffaele De Magistris, Ferruccio Diozzi, Chiara Guida, Maria Iannotti, Stefania Ioppolo, Roberto Malfatti, Pio Manzo, Chiara Masiello, Anna Mauro, Giuseppe Perna, Maria Carmela Polisi, Antonino Pollio, Marinella Pomarici, Giuseppina Rubinacci, Maria Lucia Siragusa, Pietro Sabatino, Enrico Tedesco. in rappresentanza di: AIB Associazione Italiana Biblioteche Sezione CampaniaAssociazione Amici di Città della ScienzaAssociazione A Voce AltaAssociazione/Biblioteca Annalisa DuranteAssociazione Noi@EuropeBiblioteca Nazionale “Vittorio Emanuele III” NapoliCentro Hurtado di Scampia (Biblioteca Le Nuvole, Cooperativa AQuaS)Cooperativa Sociale SepofàFondazione Pol.i.s. Regione CampaniaFondazione San BonaventuraLibreria Mio Nonno è MichelangeloPolo della Cultura “Mezzocannone 8” (Biblioteca Universitaria di Napoli, Biblioteca di Diritto Romano Dip. di Giurisprudenza Università degli Studi di Napoli Federico II, Società dei Naturalisti in Napoli, Associazione Culturale MineCreative)Reading Forcella (già Patto Locale per la Lettura del centro storico, futuro polo territoriale del nuovo Patto Locale per la lettura della città di Napoli varato dall’Amministrazione comunale) Maria Pia Cacace, Napoli pubblica lettura  Giuseppina Rubinacci, Napoli pubblica lettura   ","
 Napoli, Pubblica lettura "
https://aibnotizie.aib.it/una-storia-senza-tempo-un-bibliotour-alla-biblioteca-universitaria-di-napoli/,Una storia senza tempo. Un bibliotour alla Biblioteca Universitaria di Napoli,,AIB Notizie,,17 Settembre 2019,,HTML,https://aibnotizie.aib.it/,,,,CC BY-SA 4.0,"      Nell’ ottobre del 2018 la Biblioteca Universitaria di Napoli, situata in pieno centro storico, al primo piano dell’ex Collegio Massimo dei Gesuiti, si riappropriava dei suoi spazi dopo un interminabile decennio di lavori di ristrutturazioni, rendendo di nuovo visibile l’ imponente facciata, il Cortile delle Statue e il Loggiato Monumentale. Inoltre, nel corso dei lavori erano riaffiorati alcuni resti archeologici relativi alla prima chiesa edificata dai Gesuiti nel Cinquecento, abbattuta poi nel 1624 per costruire l’attuale Basilica del Gesù Vecchio. Il primo desiderio fu quello di condividere tanta bellezza non solo con chi quotidianamente frequentava le sale della biblioteca e usufruiva dei suoi servizi, ma anche con il turista e con il comune cittadino, desiderosi di conoscere luoghi ancora poco noti. Da questa esigenza, agli inizi di dicembre, si è concretizzata l’idea di organizzare una visita guidata ogni primo sabato del mese, gratuita ma con obbligo di prenotazione. L’iniziativa ha avuto un riscontro molto positivo da parte degli utenti tanto da fare registrare, agli inizi di gennaio, il sold out fino ad aprile. Le visite guidate, della durata di due ore circa, sono effettuate dal personale della BUN e oggi sono un appuntamento fisso, un servizio in più offerto al pubblico. Si parte dal Cortile delle Statue, con la storia dell’edificio, sede della Compagnia di Gesù a partire dal XVI secolo fino al 1767, anno in cui l’ordine religioso fu espulso dal regno e i suoi beni destinati all’istruzione pubblica. L’ex Collegio Massimo, ribattezzato un anno dopo Casa del Salvatore, nel 1777 divenne sede dell’Università e nel 1816 ospitò la neo istituita Biblioteca della Regia Università degli Studi, oggi Biblioteca Universitaria di Napoli. Il Chiostro monumentale, o Cortile delle statue, al piano terra dell’edificio, è un “pantheon” di uomini illustri e costituisce una tappa fondamentale della visita guidata, coinvolgendo il pubblico in una vera e propria celebrazione dei grandi del passato. L’immersione nella storia prosegue con la visita ai resti archeologici recuperati nella Torre libraria della biblioteca. Salendo al primo piano della Casa del Salvatore, si entra finalmente nel “cuore” della BUN e si attraversa il Loggiato Monumentale, dove in apposite nicchie sono disposti 22 busti di personaggi che si sono distinti nel campo delle scienze e delle lettere o per altre virtù civili. Tra questi Domenico Cirillo, Francesco Caracciolo, Tommaso Campanella, Mario Pagano, Jacopo Sannazzaro, Antonio Genovesi, Eleonora Pimentel Fonseca. L’entrata nel monumentale Salone di lettura ottocentesco suscita sempre nel pubblico reazioni di meraviglia. È qui che si possono ammirare volumi di particolare pregio appartenenti alle collezioni librarie della Biblioteca; è qui che si presentano le vicende storiche legate a Maria Giuseppina Castellano Lanzara, eminente direttrice della BUN dal 1936 al 1965, che con la sua forza e la sua tenacia riuscì a preservare gli ambienti e il patrimonio bibliografico dalle devastazioni del conflitto mondiale. Guida d’eccezione dell’ultima visita del 7 settembre è stata proprio il personaggio di Maria Giuseppina Castellano Lanzara, interpretata da una studentessa dell’Accademia di Belle Arti di Napoli. Maria Giuseppina oltre a raccontare i momenti più rappresentativi della Biblioteca durante la sua direzione, ha condotto i visitatori in un viaggio a ritroso nella Rivoluzione Partenopea del 1799. In occasione della manifestazione “Estate a Napoli”, promossa dall’Amministrazione comunale, la consueta visita del primo sabato del mese si è infatti arricchita di un evento speciale: la pièce teatrale, a cura degli allievi dell’Accademia di Belle Arti di Napoli, scuola di Scenografia, diretti dal prof. Tonino di Ronza. I busti di Eleonora Pimentel Fonseca, di Domenico Cirillo e Gabriele Manthoné hanno ispirato la performance itinerante, che ha fatto rivivere alcuni momenti cruciali della Rivoluzione con musica, canti e villanelle. L’originale rappresentazione ha intrecciato la storia di due donne forti e coraggiose vissute in epoche diverse, Eleonora Pimentel Fonseca e Maria Giuseppina Castellano Lanzara, emozionando e coinvolgendo il pubblico presente. In sintesi, il cosiddetto “bibliotour” ha funzionato anche per la BUN, tanto che, grazie al successo riscosso dalle visite guidate, il Comune di Napoli ha deliberato di intitolare un largo nei pressi della biblioteca proprio a Maria Giuseppina Castellano Lanzara. Chiara Masiello Biblioteca Universitaria di Napoli chiara.masiello@beniculturali.it #bibliotecauniversitariadinapoli #bibliotour ","
 Biblioteca Universitaria di Napoli (BUN), Eleonora Pimentel Fonseca, Maria Giuseppina Castellano lanzara, Repubblica Partenopea "
https://aibnotizie.aib.it/unisa-20anni/,Venti anni della Biblioteca Centrale di Ateneo “E.R. Caianiello” (1997 – 2017),,AIB Notizie,,13 Dicembre 2017,,HTML,https://aibnotizie.aib.it/,,,,CC BY-SA 4.0," Il 5 dicembre u.s. la Biblioteca centrale del polo umanistico dell’Università degli Studi di Salerno, intitolata al fisico Eduardo Renato Caianiello, ha compiuto venti anni. Festeggiare un compleanno ha un senso sospeso tra due sguardi, l’uno rivolto al passato e l’altro all’orizzonte, al futuro e anche per questo motivo per celebrare l’anniversario è stato scelto il tema degli e book. Nel corso della giornata è stata condotta una riflessione sulle esperienze in ambito accademico, discutendo sui vantaggi e gli svantaggi, sulle esperienze, sulle potenzialità e sui futuri, possibili sviluppi. In apertura il direttore Marcello Andria ha tratteggiato la storia di venti anni di attività che ha visto la Biblioteca Caianiello affermarsi come una realtà importante nel panorama bibliotecario italiano. Successivamente, dopo i saluti istituzionali, introdotti e moderati da Roberto delle Donne (Università degli Studi di Napoli Federico II) si sono succeduti gli interventi di Giulio Blasi, che ha illustrato il versante tecnologico degli e book nelle biblioteche accademiche, Ezio Tarantino, che ha affrontato gli aspetti della gestione delle licenze e dei diritti, Sara Dinotola, che si è concentrata sulle acquisizioni. Chi scrive ha concluso la giornata con un l’annuncio di un “regalo di compleanno”: l’avvio del servizio di digital lending su piattaforma MLOL. Nell’occasione è stato lanciato un concorso per la pubblicazione di un racconto breve e di una fotografia, che avessero per soggetto la Biblioteca. La forte partecipazione degli studenti con i loro lavori ha dimostrato come si sia creato, nel corso degli anni, un ottimo rapporto tra la struttura e gli utenti. I vincitori del concorso sono stati premiati durante la giornata e, dopo i lavori, la giornata si è conclusa con un vero e proprio momento di festa cui hanno partecipato relatori, utenti, personale della Biblioteca, in servizio ed in quiescenza. Il programma completo alla pagina http://www.aib.it/struttura/sezioni/2017/65565-ebook-biblioteche-accademiche-vantaggi-svantaggi-esperienze-potenzialita-sviluppo/  Maria Rosaria Califano, Sistema Bibliotecario di Ateneo, Università degli Studi di Salerno. mrcalifano[AT]unisa.it ","
 e-book "
https://aibnotizie.aib.it/verso-il-61-congresso-aib/,Verso il 61.Congresso AIB,,AIB Notizie,,10 Novembre 2021,,HTML,https://aibnotizie.aib.it/,,,,CC BY-SA 4.0," Dalla redazione, questa volta, un’opinione di Lorenzo Baldacchini su alcuni temi recenti. E’ ormai prossimo il 61. Congresso dell’Associazione. Il titolo (Bibliotecari. Il lavoro più bello del mondo. Anche in Italia?) mi stimola a proporre qualche riflessione su vicende recenti. Il “caso” De Pasquale-Archivio Centrale dello Stato, il tema dell’atteggiamento di non poche amministrazioni circa il riconoscimento della professionalità dei bibliotecari e la discussione sviluppatasi su AIB-CUR in merito programma del Congresso stesso (dall’intervento di Maria Stella Rasetti a quello di Alberto Petrucciani) pongono a mio avviso questioni mai archiviate, ma forse negli ultimi tempi rimaste un po’ in ombra. Provo a partire da una domanda: Nei livelli più alti di responsabilità di organizzazioni complesse, quanto deve contare la specifica competenza professionale? Nella fattispecie, chi è investito della responsabilità più alta (Direzione) di una organizzazione (archivio, biblioteca, museo ecc.) quale livello non solo di preparazione teorica, ma anche di specifica esperienza professionale pratica deve possedere? Tale responsabilità comporta infatti la direzione di professionalità specifiche (che possono essere naturalmente più di una). E dunque un alto, se non altissimo, grado di preparazione professionale specifica è o no un requisito indispensabile (anche se non l’unico) per poter dirigere con la adeguata autorevolezza professionisti di alto livello ed esserne il naturale referente tecnico? La questione non è affatto di lana caprina, ma investe in pieno almeno due tipi di problemi: quello dei criteri di assegnazione di dirigenti alla più alta responsabilità di organismi assai complessi e quello dei requisiti concorsuali (o comunque da valutare in una qualche forma di selezione) da richiedere per l’accesso a tali posizioni di responsabilità. L’AIB, dal momento del riconoscimento della professione con la legge 4/2014 si è trovata spesso ad affrontare casi, non di radio spinosi, relativi alla assegnazione a mansioni professionali in biblioteca di figure prive di requisiti (o quanto meno con requisiti piuttosto deboli) soprattutto per quanto riguarda i quadri intermedi e di frequente – mi pare di poter dire – per organismi locali di piccole dimensioni. Non di rado le scelte di determinate amministrazioni hanno danneggiato altri lavoratori che ritenevano di avere requisiti adatti, ma non riconosciuti. A sollecitare in merito l’AIB sono stati infatti, quasi sempre, degli associati che hanno ritenuto lesi i propri diritti da parte di amministrazioni, che hanno ignorato i contenuti della professione bibliotecaria, talvolta trattando le biblioteche come uffici amministrativi, con comportamenti conseguenti nei confronti del personale. Al contrario la questione dei contenuti professionali delle posizioni dirigenziali è emersa più raramente, quasi che, in modo più o meno strisciante, sia passato, a livello di senso comune, il criterio che le qualità manageriali (vere o presunte) siano di per sé sufficienti a garantire una corretta direzione di una grande biblioteca o di un sistema bibliotecario complesso e articolato. Se è così, mi chiedo: ma davvero vogliamo credere (o fare finta di credere) che sia sufficiente essere in grado di gestire correttamente un bilancio, delle risorse umane e i rapporti col livello politico dell’amministrazione di appartenenza, per essere buoni dirigenti di biblioteca? Non sono invece questi requisiti (indispensabili sia chiaro) che si devono aggiungere ad una alta capacità e competenza professionali specifiche per dirigere grandi biblioteche o complessi sistemi bibliotecari? Sorprende che si sia da qualche parte provato a mettere in dubbio le competenze di Andrea De Pasquale a dirigere l’Archivio Centrale dello Stato (requisiti che invece indubbiamente possiede), quando invece sono chiamate a dirigere grandi biblioteche figure la cui competenza specifica può andare dall’archeologia alla didattica nei musei (e in questo amministrazioni statali e locali non si differenziano tra loro). Ma in quel caso la questione era in realtà legata all’acquisizione del fondo Rauti e soprattutto al modo in cui era stata comunicata, quindi esula dal mio discorso. Invece l’affidamento della direzione di grandi biblioteche statali (grazie al meccanismo degli accorpamenti) a storici dell’arte oppure di importanti sistemi bibliotecari urbani ad esperti di didattica nei musei è sostanzialmente passato sotto silenzio. E questo certamente non giova all’immagine della professione. Venendo al programma del Congresso AIB rimango stupito dalla polemica che si è sviluppata. Nel senso che mi sembra in buona parte centrata un po’ aprioristicamente sui nomi, quindi sul metodo piuttosto che sul merito. Avrei di gran lunga preferito una discussione critica relativa ai contenuti degli interventi, che dovrebbero però essere giudicati solo a posteriori. Oppure che si fosse individuata la mancanza di contributi sull’uno o l’altro problema, oppure l’assenza di questo o quel bibliotecario su temi specifici, magari con riferimento a quanto da loro già prodotto in sede scientifica. Lo dico quasi sottovoce: perché non fare i nomi di chi potrebbe trattare certi temi meglio di chi è stato individuato e inserito nel programma? Così invece si è rischiato di isterilirsi nel vagheggiare una sorta di manuale Cencelli (un certo numero di interventi di bibliotecari, un altro di professori di biblioteconomia ecc.). Insomma, per favore, auspicherei che si tornasse a discutere del merito e della sostanza delle questioni. Penso di essere stato bibliotecario un periodo sufficiente per poter osservare (senza timore di accuse di corporativismo) che molti professori prima di esserlo sono stati a loro volta bibliotecari, non di rado di alto livello. E inoltre faccio pacatamente osservare che tra le missioni, che l’Università ormai da tempo si è data, c’è la cosiddetta terza, che, accanto alla ricerca e alla didattica, colloca il contributo allo sviluppo della società. La nostra professione ha più di una caratteristica che la fa somigliare ad un mestiere artigiano (lo penso da tempo) proprio nel senso della parola artifex. E, come nelle botteghe degli artigiani di un tempo, il ruolo del “maestro” è fondamentale per trasmettere i contenuti del mestiere, la conoscenza dell’arte. Abbiamo avuto l’opportunità che, alcuni di questi maestri, potessero esercitare questo ruolo non più all’interno della bottega, ma nell’Accademia. E, quasi tutti, mi sembra di poter dire, lo fanno senza abbandonare i rapporti con la bottega, ma in stretto contatto col mestiere (pardon, la professione). Che si direbbe se i professori di biblioteconomia al contrario tenessero i propri convegni separatamente da quelli dei bibliotecari? L’interazione, l’osmosi tra chi opera sul campo e chi lo fa in laboratorio è da salutare con soddisfazione. Insomma, per dirla in parole povere, cerchiamo di esercitare la vis polemica, che davvero non ci manca, più verso l’esterno che all’interno (un po’ come i capponi di Renzo). La parola al Congresso. Lorenzo Baldacchini  ","
 Congresso AIB, professione "
https://aibnotizie.aib.it/what-happened-in-library-un-seminario-internazionale-a-roma/,What happened in library?  Un seminario internazionale a Roma,,AIB Notizie,,21 Ottobre 2018,,HTML,https://aibnotizie.aib.it/,,,,CC BY-SA 4.0," Il seminario internazionale What happened in library?, svoltosi il 27 e 28 settembre scorsi all’Università di Roma Sapienza, ha affrontato diversi aspetti cruciali del ruolo delle biblioteche. Alberto Petrucciani, introducendo i lavori, ha posto l’interrogativo centrale: quali sono stati  ieri  e quali possono essere oggi il ruolo e la funzione delle biblioteche in rapporto con i propri utenti? In quattro sessioni gli intervenuti hanno tentato di dare una risposta al quesito affrontando tematiche molto diverse. Nella sessione d’apertura Biblioteche, lettori, storia, attualità: orizzonti aperti, coordinata da Angela Nuovo, è stata posta l’enfasi sulla frequentazione delle biblioteche da parte dei lettori e sulle loro scelte di lettura  in contesti storici e culturali eterogenei: Arianna D’Ottone Rambach si è soffermata sul mondo islamico; Antonio Manfredi sulla  funzione della Biblioteca Apostolica Vaticana dalla sua fondazione al secolo  XIX; Mark Towsey sulla sfera culturale anglofona al di là e al di qua del’Atlantico nel secolo XVIII; Flavia Bruni ha esaminato alcune banche dati che archiviano esperienze di lettura di diverse comunità, soffermandosi in particolare su The Reading Experience Database (RED, <http://www.open.ac.uk/Arts/reading/UK/> dedicato al mondo inglese tra il 1450 ed 1945. Nella seconda sessione, Le biblioteche pubbliche oggi tra irrilevanza, conflittualità e consumerismo, coordinata da Vittorio Ponzani, Chiara Faggiolani e Anna Galluzzi hanno presentato una ricerca sul campo su dodici biblioteche pubbliche secondo il metodo “narrativo”; Lorenzo Baldacchini si è chiesto se la trascuratezza dalla quale sono caratterizzate le biblioteche italiane non sia causa e, al tempo stesso, effetto della crisi attuale e ha proposto  l’adozione di un “nuovo PIL”, il Prodotto Intellettuale della Lettura; Aurora Gonzalez-Teruel ha ridimensionato il mito dell’utente come focus dell’interesse bibliotecario, evidenziando l’importanza da sempre dedicata all’assetto professionale dei bibliotecari ed al ruolo dei finanziatori e degli amministratori, pubblici e privati, dalle cui scelte dipende la vita delle biblioteche; Mariangela Roselli si è occupata dell’impatto delle biblioteche pubbliche francesi che operano nelle periferie, evidenziando il mancato coinvolgimento dei giovani nella loro attività e l’esclusivo uso a supporto agli studi dei bambini. In questo scenario la  tendenza a  trasformare le biblioteche stesse  in “case dei servizi sociali”, se da un lato  è un’apertura ai cittadini più svantaggiati, dall’altro rappresenta il rischio di  snaturarne la funzione di veicolo culturale più complessivo. Nella sessione Domande, risposte e nuove domande della ricerca sull’uso delle biblioteche, coordinata da Simonetta Buttò,  Simona Turbanti ha affrontato alcune controverse questioni sull’utilizzo delle biblioteche nell’antichità classica;  Lorenzo Mancini ha esaminato il rapporto tra l’Ordine dei Gesuiti e l’istituzione bibliotecaria; Enrico Pio Ardolino ha affrontato le tendenze evolutive nella storiografia delle biblioteche; Eleonora De Longis si è concentrata su due istituti stranieri nella Roma post-unitaria, il Deutsches Archaologisches Institut e l’École Française de Rome;  Denis Merklen, discutendo del drammatico fenomeno delle biblioteche incendiate nelle periferie parigine, ha evidenziato come rappresenti una protesta estrema verso una realtà sociale percepita come diversa ed estranea agli autori degli incendi, una realtà  con la quale non vale neanche la pena confrontarsi, e rafforzando così una tendenza all’esclusione di ampi strati sociali.  Al tempo stesso ha sottolineato il silenzio dei media francesi su questi episodi, rivelatore di una sottovalutazione complessiva di un grande disagio sociale. Infine, nell’ultima sessione, Luoghi della lettura collettiva e cultura del Novecento: ricerche per una mappa, coordinata da Simonetta Soldani,  Laura Desideri ha parlato della frequentazione dei giovani intellettuali nella Firenze primo-novecentesca della biblioteca del Gabinetto Viesseux; Chiara De Vecchis ha esaminato quei luoghi di lettura che sono stati i circoli ed i club di lettura presenti in tutt’Europa  dal Settecento all’Ottocento; Alessandra Toschi, sulla base dei registri della Biblioteca Nazionale Centrale di Firenze e della Biblioteca popolare del Comune di Bologna, ha ricostruito i percorsi di lettura di Carlo Michelstaedter e del giovane Alessandro Asor Rosa, padre del famoso italianista Alberto;  Antonella Trombone ha scoperto come nella Biblioteca di Potenza, grazie alla giovane e coraggiosa bibliotecaria Teresa Motta,  internati e confinati del regime fascista avessero libero accesso per i loro studi;  Domenico Scarpa ha illustrato l’humus intellettuale della Torino einaudiana attraverso lettere e dichiarazioni di alcuni dei grandi scrittori che l’hanno animata, Natalia e Leone Ginzburg, Primo Levi, Carlo Fruttero e Franco Lucentini. Le stimolanti conclusioni di Giovanni Solimine  hanno chiuso i lavori che, stante l’importanza delle tematiche affrontate, ci si augura,  possano essere presto oggetto di una specifica pubblicazione.     Angelo Ariemma CDE “Altiero Spinelli” Università di Roma Sapienza   ","
 Ruolo sociale delle biblioteche "
https://aibnotizie.aib.it/what-happened-in-library-alcune-considerazioni/,What happened in library? Alcune considerazioni,,AIB Notizie,,21 Ottobre 2018,,HTML,https://aibnotizie.aib.it/,,,,CC BY-SA 4.0," Partecipando al seminario internazionale What happened in library?   si apprende che in Francia, nelle banlieue degradate, le biblioteche pubbliche, un tempo presidio democratico di emancipazione culturale e sociale, vengono a volte incendiate. E’ un evento che non si verifica durante manifestazioni di protesta e di scontri con la polizia, ma notte tempo e con una volontà specifica di colpire questi luoghi con un gesto simbolico drammaticamente forte di protesta e di rifiuto dell’omologazione alla società. Di fronte a  questo fenomeno ci si domanda se stia venendo meno la scommessa, che almeno da cento anni a questa parte, aveva  caratterizzato le società democratiche. Dalle biblioteche popolari istituite nei primi anni del Novecento per avvicinare i ceti popolari ai libri e alla cultura; alle scuole dei contadini che, nell’agro romano, animate da personalità come  Giovanni Cena e Sibilla Aleramo,  si proponevano di alfabetizzare masse totalmente escluse dalla circolazione delle informazioni; fino al secondo dopoguerra con le lezioni televisive del maestro Manzi, con la grande esperienza  di don Lorenzo Milani e, infine, con lo spirito del sessantotto e l’apertura di scuola e università a tutti. Per un secolo un’idea guida della società contemporanea era stata  dare a ognuno la possibilità di avvicinarsi alla lettura ed alle conoscenze per  saper interpretare la realtà circostante e rendere  i cittadini sempre più consapevoli. Oggi i  giovani francesi emarginati, che di notte possono dare fuoco alle biblioteche,  imbrattare i muri, incendiare cassonetti o compiere altri gesti di apparente “rottura”, appartengono alle generazioni cresciute  con le televisioni commerciali e  poi a quella degli smartphone e di altri strumenti della post-modernità. Le tv commerciali, con la loro programmazione culturalmente prossima allo zero e tendente a banalizzare la vita stessa, con  programmi “diseducativi” (da “Il grande fratello” a The Apprentice”), hanno edificato  altari a “divinità” quali il protagonismo ad ogni costo, il successo, il profitto economico. I social, nati sull’ illusione della parola data a tutti e dell”’intelligenza collettiva”, stanno alimentando in maniera esponenziale questi fenomeni, sostenendo la dimensione “commerciale” della vita di tutti i giorni ed introducendo rovinosi elementi di alterazione delle coscienze civiche e politiche, con la costruzione di fake news su ogni aspetto della vita associata. Negli ultimi quarant’anni, insomma, la fine del grande compromesso tra capitale e lavoro, che aveva contraddistinto almeno l’Europa occidentale e gli Stati Uniti dal 1945 sino alla meta degli anni settanta, ed il progressivo svuotamento della democrazia, economico-sociale e politica, sono sempre più accompagnati da questi fenomeni di “perdita della coscienza” e di disorientamento culturale. In accordo a Maurizio Ferraris se dalla società industriale si è passati  alla società dei servizi e ora alla società documediale, in cui i beni  di scambio primari sono i documenti e le informazioni e dominano coloro che le detengono e le veicolano, non deve stupire se i ceti socialmente emarginati si accaniscano anche contro le biblioteche, non comprendendone la loro funzione potenzialmente emancipatrice. Nella infosfera, come  Luciano Floridi definisce  l’attuale condizione della società,  lo scambio di informazioni produce “inquinamento” e dall’informazione non si passa alla conoscenza. In questo scenario i cittadini sono molto più facilmente  manipolabili da chi produce e gestisce le informazioni e le conseguenze sono drammatiche: per la democrazia politica, per lo sviluppo economico, per la pacifica convivenza tra le persone. Giovani socialmente emarginati hanno una forte incapacità di comprendere le dimensioni di questa nuova situazione e nessun desiderio di cambiarla. E’ noto, d’altra parte,  che più ci si sente esclusi più ci si può adattare allo stato  di cose esistenti, producendo manifestazioni genericamente “ribelliste” che non toccano un ordine sociale profondamente ingiusto. Si moltiplicano anzi l’ostilità o l’attacco a idee, pratiche e  persone che si battono per una società aperta. Per questo “dare fuoco ad una biblioteca” è un fenomeno sommamente regressivo e bisogna, qui ed ora, impegnare tutte le energie intellettuali disponibili per impedirlo. Riferimenti   Denis Merklen, Pourquoi brule-t-on des bibliothèques? Villeurbanne Cedex: ENSSIB, 2013. Jean Fourastie, Les trente glorieuses ou la révolution invisible de 1946 à 1975. Paris: Fayard, 1979. Maurizio Ferraris, Postverità e altri enigmi.  Bologna:  Il Mulino, 2017. Luciano Floridi, La rivoluzione dell’informazione. Torino: Codice, 2012. Luciano Floridi, La quarta rivoluzione: come l’infosfera sta trasformando il mondo. Milano: Cortina, 2017. Angelo Ariemma, Dall’Hi-Fi al Wi-Fi: conoscenza vs informazione, «Scienze & Ricerche», 27(2016), p. 33-40.    Angelo Ariemma CDE “Altiero Spinelli” Università di Roma Sapienza   ","
 Ruolo sociale delle biblioteche "
https://aibnotizie.aib.it/wdl-roma/,World Digital Library a Roma,,AIB Notizie,,28 Novembre 2014,,HTML,https://aibnotizie.aib.it/,,,,CC BY-SA 4.0," Mappa dell’Australia disegnata dal geografo francese Adrien Brué (1786-1832) nel 1826 Nei giorni 28 e 29 ottobre 2014 si è svolto a Roma presso il Complesso del Vittoriano, sede del Museo Centrale del Risorgimento, il World Digital Library Partner Meeting. L’evento è stato organizzato dall’Istituto Centrale per il Catalogo Unico in collaborazione con la Library of Congress. La World Digital Library (WDL) è un progetto della Library of Congress, con il supporto dell’UNESCO, in collaborazione con biblioteche, archivi, musei, istituzioni culturali e scientifiche provenienti da tutto il mondo. La sua missione consiste nel fornire un accesso libero, universale e multilinguistico ai più importanti documenti culturali e storici dell’umanità (manoscritti, libri rari, mappe e atlanti, dipinti e fotografie, filmati storici e registrazioni sonore), messi a disposizione da biblioteche, archivi e musei dei paesi partecipanti. La versione digitale ad alta risoluzione dei documenti è disponibile in modo interattivo nel sito web della WDL <http://www.wdl.org>. Attualmente ne fanno parte 81 paesi rappresentati da 183 istituzioni: l’obiettivo è avere almeno una istituzione culturale per ognuno dei paesi partecipanti al progetto. L’Italia ha contribuito con diversi documenti digitali, forniti per lo più dalle Biblioteche Nazionali Centrali di Firenze, Roma e Napoli, dalle biblioteche universitarie di Napoli, di Sassari e di Padova, dalla Biblioteca Alessandrina, dalla Biblioteca Medicea Laurenziana, dalla Biblioteca Casanatense, dalla Biblioteca degli Intronati di Siena, dalla Biblioteca dell’Accademia Nazionale dei Lincei e Corsiniana; il CNR è rappresentato dall’Istituto per il Lessico Intellettuale Europeo e Storia delle Idee. Ad oggi la collezione della WDL comprende più di 10000 oggetti digitali. Parata di suffragette a New York 6 maggio 1912 La cena de le Ceneri, il primo dei dialoghi italiani di Giordano Bruno, pubblicata per la prima volta a Londra nel 1584. La WDL contribuisce agli sforzi internazionali di evidenziare i pericoli rappresentati da guerre, disastri naturali o fattori ambientali per manoscritti e documenti unici e pregiati. Sebbene non sia una alternativa alla conservazione del manufatto originale, la digitalizzazione ad alta definizione permette di conservare insieme alla copia le informazioni relative ai documenti a rischio di distruzione. Grazie al sostegno finanziario della Carnegie Corporation of New York, la Library of Congress sta digitalizzando la sua collezione afgana mettendola a disposizione sul sito web. La WDL ha inoltre fornito attrezzature, addestramento e software per i centri di digitalizzazione presso le biblioteche nazionali di Egitto, Iraq e Uganda. La conservazione non è l’unico scopo perseguito dal progetto: grazie alle schede di descrizione che accompagnano i metadati dei documenti, infatti, la WDL costituisce un importante strumento di istruzione (con le Open Educational Resources). Ogni item è accompagnato da schede preparate da studiosi riconosciuti o curatori esperti: ad esempio la scheda che accompagna la prima edizione de La Cena de le Ceneri di Giordano Bruno è stata curata da ricercatori dell’Istituto per il Lessico Intellettuale Europeo e Storia delle Idee del CNR. Le schede sono disponibili gratuitamente per l’uso e il riuso da parte di studenti e docenti. Il sito registra una media di 5 milioni di visitatori l’anno. La sua struttura è pensata per incoraggiare gli utenti a esplorare le interconnessioni esistenti tra le diverse culture e a evidenziare le peculiarità di ciascuna. La filosofia che guida il progetto si basa sulla consapevolezza che le persone si comprendono meglio tra di loro non soltanto se ognuno è esposto alle culture degli altri ma se si condividono con gli altri i risultati e le conquiste dei rispettivi paesi. Tutti i metadati, le descrizioni degli item, e le informazioni per la navigazione nella WDL sono fornite in 7 lingue: arabo, cinese, inglese, francese, portoghese, spagnolo e russo. Seda Babel (Eco di Bagdad) uno dei primi quotidiani iracheni pubblicato nel 1909 Lo sviluppo della WDL è iniziato ai primi del 2006; il suo statuto, adottato nel 2010, designa la Library of Congress come project manager e prevede un incontro annuale dei partners ed un Consiglio Esecutivo eletto dai partners stessi. Attualmente il Consiglio Esecutivo è presieduto da Ismail Serageldin, direttore della Bibliotheca Alexandrina (Egitto) e include membri del Brasile, Cina, Germania, Qatar, USA e UNESCO. Tra i principali sponsor attuali della WDL ci sono la Carnegie Corporation di New York, la Qatar National Library e il James Madison Council della Library of Congress. Nel passato è stata finanziata da Google, Microsoft e dalla King Abdullah University of Science and Technology of Saudi Arabia. Il suo budget annuale si aggira intorno ai $3 milioni.  Annarita Liburdi – Istituto per il Lessico Intellettuale Europeo e Storia delle Idee (ILIESI-CNR) – annarita.liburdi(at)cnr.it ","
"
